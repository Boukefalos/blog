---
title: Beer Tasting
description: Tijd voor wat anders, een bier tasting!
---
[1]: {% post_baseurl 2016-04-28-whisky-tasting %}
[2]: https://www.facebook.com/events/1582235045438632/
[3]: http://www.luvians.com/
[4]: {% post_baseurl 2016-03-03-whisky-tasting %}
[5]: https://www.tripadvisor.co.uk/Restaurant_Review-g186533-d8016833-Reviews-Luvians_Ice_Cream_Parlour-St_Andrews_Fife_Scotland.html
[6]: https://www.odellbrewing.com/beer/friek/
[7]: http://www.wildbeerco.com/beers/shnoodlepip/
[8]: https://www.saveur-biere.com/en/bottled-beer/8594-buxton-brewery-bourbon-skyline-berliner-weissbier.html
[9]: https://www.brewdog.com/item/1252/BrewDog/Ship-Wreck.html
[10]: http://www.edenmill.com/beer/#BarrelAged
[11]: http://harviestoun.com/our-beers/ola-dubh-18
[12]: http://www.tempestbrewco.com/old-parochial
[13]: https://www.brewdog.com/item/1002/BrewDog/Black-Eyed-King-Imp-Can.html
[14]: https://www.brewdog.com/item/1273/BrewDog/Dog-E.html
[15]: http://innisandgunn.com/our-beers/favourites/original/
[16]: http://www.tennents.com/

Na een iets minder geslaagde [whisky tasting][1] vorige week hebben we deze week het roer omgegooid en een bier tasting bijgewoond.

<a name="more"></a>

De [tasting][2] werd georganiseerd door [Luvians][3], een lokale slijter en de presentatie werd verzorgd door Archie, dezelfde Schot die ons twee maanden geleden op een [whisky tasting][4] alles vertelde over de geschiedenis van whisky. Dit was toen een fantastische presentatie, dus ook nu waren onze verwachtingen hoog gespannen. Omdat er in de winkel van Luvians geen zitplaatsen zijn vond de tasting vanavond plaats in de vlakbij gelegen [Luvians ijswinkel][5]. Gezeten op harde stoelen aan kleine tafels was dit lang niet zo luxe als we gewend zijn van de chique hotels waar de whisky tastings plaatsvinden, maar we moesten het er maar mee doen.

We werden getrakteerd op een bijzonder rijke selectie van maar liefst negen bieren! Het thema was vatgerijpt bier van diverse microbrouwerijen en het zal geen verassing zijn dat deze speciale bieren met prijzen tussen de £4 en £11 per 330 mL behoorlijk kostbaar zijn. Met een ticket van £10 mochten we onszelf dan ook zeker spekkopers noemen.

We kregen van elk bier een bodempje (ik schat 60 mL) te proeven, genoeg om niet karig te zijn, maar ook niet te veel zodat we de laatste bieren ook nog bewust meemaakten. Dat was wel nodig ook, want de alcoholpercentages van deze bieren waren met 6.5 - 16.1% bijzonder hoog!

Eigenlijk schiet mijn basiskennis van bier en ale tekort, maar met deze eerste tasting heb ik een iets beter idee gekregen van de factoren die tijdens het brouwen het overwegen waard zijn. Waarschijnlijk het belangrijkste verschil met normaler pils is dat speciaalbieren vaak met wilde gisten gemaakt zijn. Hoewel minder betrouwbaar geven deze veel interessantere eindproducten.

Zonder er verder omheen te draaien, deze bieren hebben we geproefd:

- [Odell - Friek][6] (6.9%, zuurbier, kersen)
- [Wild / Burning Sky / Fork - Schnoodlepip][7] (6.5%, zuurbier, tropisch)
- [Buxton - Bourbon Skyline][8] (7.2% witbier, citrus)
- [Brewdog - Shipwreck][9] (13.8, strong ale, rokerig)
- [Eden Mill - Whisky Barrel][10] (7.4%, red ale, karamel)
- [Harviestoun - Ola Dubh 18][11] (8.0%, black ale, chocolade)
- [Tempest - Old Parochial][12] (10.0%, scotch ale, steenvruchten)
- [Brewdog - Black-Eyed King Imp][13] (12.7%, imperial stout, koffie)
- [Brewdog - Dog E][14] (16.1%, imperial stout, chili)

Ik heb steeds aangegeven wat voor soort "basisbier" gebruikt is, en wat de meest kenmerkende smaak in het eindproduct is. We kregen steeds twee (en eenmaal één) bier tegelijk te proeven. In sommige gevallen omdat de bieren soortgelijk zijn, in andere gevallen om juist contrasten te kunnen bespreken. Net als in een whisky tasting van licht naar rokerig, begonnen we met fruitige bieren om met erg zware donkere bieren te eindigen. We kregen zelfs tussendoor wat snacks voorgeschoteld (borrelhapjes en olijven) om de opbouwende hoeveelheid alcohol wat weerstand te bieden.

Een aantal feitjes zijn bijzonder het vermelden waard. De drinker van [Innis&Gunn][15] bier (vanavond niet geproefd, maar eerder wel) komt bedrogen uit. Dit bier wekt namelijk de indruk in eiken vaten gerijpt te zijn, terwijl het daadwerkelijk als een soort thee is bereid: het is slechts gedurende korte tijd blootgesteld aan snippers eikenhout! Het wordt ook door Tennents (merk van het nationale pils) gemaakt, iets dat ik eerder niet zou vermoeden.

Maar terug naar de tijdens de tasting geproefde bieren. Het meest interessant vond ik waarschijnlijk het verhaal van het "Ola Dubh 18". Dit is "Old engine oil" bier, nagerijpt in vaten waarin de 18 jaar oude editie van de rokerige Highland Park heeft gerijpt. Het bier zelf heb ik eens eerder geproefd en dat smaakte zeker niet naar olie, maar wat er in het vat mee is gebeurd gaat de verbeelding te boven en moet een verbluffend resultaat genoemd worden.

Het lijkt me begrijpelijk dat deze tasting te goed klinkt om waar te zijn, maar het wordt nog beter! Met ons ticket konden we namelijk de volgende dag een "gratis" speciaal Brewdog proefglas afhalen. En dat is waar het vernuftige terugkomt, want de enkele voorwaarde was dat er één van de geproefde bieren moest worden aangeschaft. Dat is nog steeds een uitstekende deal en daar heb ik dan ook gebruik van gemaakt. Wie weet deel ik dit bier wel eens met een gelukkige bloglezer op een bijzonder moment? Want dat moet natuurlijk wel met zulke bieren, dat zijn echte gelegensheidsproducten waar bij voorkeur bij een speciale gelegenheid van gedronken moet worden.