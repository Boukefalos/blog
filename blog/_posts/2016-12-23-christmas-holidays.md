---
title: Christmas Holidays
description: Een diverse vakantiebesteding.
end_date: 2017-02-09
---
Volgens de planning is dit de laatste kerstvakantie die tijdens mijn promotie plaatsvind, reden genoeg om er maar liefst zestien dagen tussenuit te gaan.

<a name="more"></a>

**Heenreis**

Ik had de vluchten al in juli geboekt en dacht lekker makkelijk vanaf het nabijgelegen Dundee te vliegen. Op deze manier zou ik veel tijd besparen en de toch best omvangrijke reis naar het vliegveld in Edinburgh omzeilen. Vanwege problemen op het vliegveld in Dundee werden de vluchten omgeleid via Edinburgh dus uiteindelijk kostte het nog aanzienlijk wat tijd om in Nederland te geraken. Wellicht vanwege deze perikelen was het kleine propeller vliegtuig lang niet vol en had ik niet alleen een paar stoelen voor mezelf, maar ook een plekje bij het raam. Vanaf daar kon ik tijdens de aanvliegroute over Uitgeest de thuisbasis al aanschouwen. Op Schiphol trof ik Bram die me verder naar Uitgeest reed, de vakantie kon beginnen!

{% include video.html
    video='/asset/videos/2016-Flybe-Flyover.mp4'
    type='video/mp4'
    text='Uitgeest vannuit het vliegtuig.'
%}

**Kerstmis**

Laat ik niet uitgebreid per dag beschrijven wat we hebben gedaan, want een groot deel van de tijd vulden we met gezellige lui-, klus-, koffie-, borrel- en eetmomenten. Omdat we allemaal verschillende reizen hadden ondernomen in de afgelopen maanden hadden we ook nog stapels foto's te bekijken. Uiteraard zijn we ook diverse keren gaan hardlopen, dat was een gezellige gezamelijke aangelegenheid!

Elke vakantie blijkt er een bepaald thema steeds terug te keren, in dit geval bier! Want er was een voortreffelijke keur aan herfstbok, winterbok en kanonnenbier ingeslagen waaraan wij ons keer op keer tegoed konden doen (met mate).

Op kerstavond hebben we een hele berg kerstcadeaus uitgepakt. Voor mij zaten er onder andere een [uitbreiding](https://boardgamegeek.com/boardgameexpansion/18836/carcassonne-river-ii) voor [Carcassonne](https://boardgamegeek.com/boardgame/822/carcassonne), een bon voor een nieuwe koptelefoon en vele sinterklaassnacks bij. Bram had ook als familiegeschenk het fantastische bordspel [Ticket to Ride](https://boardgamegeek.com/boardgame/14996/ticket-ride-europe) aangekocht. Dat beloofde nog uren spelletjes en muziek-luister plezier op te leveren.

Tijdens de kerstdagen hebben we eerst met de ene helft van de familie genoten van een uitgebreide maaltijd Indonesisch. Vervolgens hebben we met de andere helft van de familie van Oma's appel gebak gesmuld en gezellig geborreld. Op deze tweede kerstdag waren we op tijd weer thuis om ook daar nog van een uitgebreid kerstmaal te genieten.

{% include caption.html
    width='420'
    image='/asset/images/2016-Christmas.jpg'
    text='De helft van de familie in het gareel.'
%}

**Hoogeveen**

Na derde kerstdag als een soort rustdag ben ik op de 28ste met Bram naar Hoogeveen afgereisd. Onderweg hebben we bij de IKEA (in Amersfoort) een en ander aan inkopen gedaan en taart gegeten om daarna in het fraaie Zwolle het centrum te bezoeken. Hier heb ik na veel beraad ook een bijzonder mooie koptelefoon uitgezocht.

De volgende dagen hebben we voornamelijk klussend en luierend doorgebracht. Laat ook vooral de [duurloop](https://www.strava.com/activities/814696114) die we hebben gedaan niet onvermeld blijven. Met deze inspanning is het goed dineren en wel met zelgemaakte pizza, apple crumble (uit Brams nieuwe pannetjes) en een exotisch rijstgerecht dat hij in Chigago had ontdekt.

**Oud en nieuw**

Op de op één na laatste dag van het jaar kwam ook de rest aan in Hoogeveen, klaar om met z'n allen oud en nieuw te vieren. Naast nog meer hardlopen in het fraaie Dwingelderveld hebben we wat gewinkeld en zodoende kwam ik op de valreep nog een nieuwe jas tegen. Dat is een erg warm exemplaar en dat bleek met de naderende kou nog goed van pas te komen.

Tijdens oudejaarsavond hebben we lekker gesmuld van een heerlijke keur aan oliebollen, appelflappen en appelbeignets. We speelden tot laat in de avond een spel Ticket to Ride en ik heb me de gelukkige winnaar mogen noemen! Vanaf middernacht hebben ons verdriet over het niet winnen van de loterij (>30 miljoen) weggedronken met onder meer champagne, sherry en whisky evenals met het aanschouwen van het vele afgestoken vuurwerk.

**Rest van de vakantie**

De tweede dag van het jaar hebben we Bram in Hoogeveen achtergelaten om de rest van de week weer te werken en keerde de rest terug naar Uitgeest. Ook Sanne en Papa moesten weer aan het werk, dus de vakantie-dynamiek veranderde nogal. Gelukkig was Mama nog van de partij en altijd in voor gezelligheid en spelletjes. De volgende dag (de 3de) kwam Lara ons vergezellen om de rest van de vakantie met mij te gaan touristen. Tijdens een goed gevuld [programma]({% post_baseurl 2017-01-03-visit-lara %}) hebben wij ons zeer vermaakt. Hoewel het leeuwendeel van mijn tijd aan deze activiteiten opging, is het gelukt om nog een keer gezamelijk te hardlopen, dat bracht de teller over de 75 kilometer gedurende deze twee weken!

Het was wel zo gezellig dat Bram in het laatste weekend nog opnieuw naar Uitgeest kwam, zodat we ons toch ook nog even in zijn gezelschap konden verheugen. Hij maakte van de gelegenheid gebruik om het nieuwe jaar met zijn kameraden in te luiden, maar hierdoor miste hij wel een feestelijke maaltijd gourmetten. Als om dat in te halen trakteerde hij ons de laatste dag van de vakantie op een zelfgemaakte spinazie-soep, smullen!

Op maandag was het na een uitstekend bestede en lekker lange vakantie tijd om weer naar Schotland terug te keren. Naar goed gebruik hadden we tijdens deze vakantie de volgende trip al gepland, dus er is alvast weer iets om naar uit te kijken...

{% include gallery.html gallery='2016-christmas-holidays' %}