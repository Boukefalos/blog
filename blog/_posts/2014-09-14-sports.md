---
id: 1249
title: Sports
layout: post
---
Vele van mijn [vorige week bestelde producten][1] zijn inmiddels gearriveerd en zo ook een weegschaal met vet-analyse functie. Het vermoeden dat het mij goed laten smaken van de Schotse voedingswaren niet zonder gevolgen is gebleven kon ik nu bevestigd zien.

Ik had al veel eerder het plan opgevat om lid te worden van het universiteits-sportcentrum, maar algemene luiheid heeft mij daar van weerhouden, tot nu toe! Nu het academisch jaar weer van start gaat zijn er vele introductieactiviteiten en zo ook de "sports fayre". Daar heb ik een kijkje genomen en me ingeschreven voor de mailinglijsten van diverse clubs: cross country (hardlopen), athletics (sprint), surf en windsurf.

Het is erg handig om lid te zijn van die laatste twee clubs, want tegen een bescheiden bedrag zijn dan de benodigde materialen te huur als er wind of golven zijn. Daar hoop ik zeker eens gebruik van te maken! De atletiekclub bied diverse trainingen en daar wil ik graag minstens een keer in de week naartoe gaan. Al deze speculatie klinkt natuurlijk ongeloofwaardig, maar met de hardloopclub ben ik daadwerkelijk gelijk van start gegaan.

Elke zondagochtend organiseren ze namelijk een "club run". Om verschillende niveau's hardlopers te vermaken kiezen ze een route die onderweg de mogelijkheid bied om een stukje korter of juist langer te lopen. Vandaag heb ik de midden-lange route gedaan: zie [MapMyRun][2]. In 1 uur en 8 minuten kwamen we aan de 13 kilometer. Met een gemiddelde snelheid van 11.5 km/h is dat misschien zelfs een nieuw record voor mij! Kijk voor de grap eens naar de hoogte-grafiek, de flinke klim was nog behoorlijk zwaar.

 [1]: {% post_baseurl 2014-09-07-freezer %} "Freezer"
 [2]: http://www.mapmyrun.com/routes/view/533150720