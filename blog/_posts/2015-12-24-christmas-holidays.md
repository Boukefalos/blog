---
title: Christmas Holidays.
description: Kerstvakantie in Nederland.
end_date: 2016-01-04
---
Na een week van [voor-vakantie]({% post_baseurl 2015-12-16-pre-holidays %}) is het nu de tijd daar om Schotland tijdelijk te verlaten en de kerstvakantie in Nederland te vieren.

<a name="more"></a>

Ik had het kerstlied "Driving Home for Christmas" de afgelopen weken al regelmatig op de radio gehoord en nu gaf ik daar letterlijk mijn eigen invulling aan, ik reed in mijn [nieuwe auto]({% post_baseurl 2015-12-23-new-car %}) kerst tegemoet. Na een soepele reis waren we op kerstavond met het hele gezin weer bijeen in Uitgeest!

De vakantie stond in het teken van divers vermaak, te beginnen met het uitpakken van vele geschenken op eerste kerstdag. Ik ben erg verwend, onder andere met een scala aan hardloopattributen. 's Avonds hebben we heerlijk gedineerd. Na familiebezoek op tweede kerstdag hebben we die avond gezellig gegourmet.

Naast allerlei spelletjes, koffie-, thee- en borrelmomenten was er ook tijd voor een ronde hardlopen. Het is elk jaar weer leuk om daarvoor naar het duin te gaan.

Op Zondag ben ik met Bram naar Hoogeveen afgereisd. Daar hadden we een dag tijd voor meer hardlopen (in het prachtige Dwingelderveld) en wat klussen zoals het leggen van tapijt en het vervangen van een slot, alvorens ook moeder en zuster arriveerden om een dagje naar Assen te gaan. Erg gezellig, maar wel jammer dat vader thuis achterbleef om te werken.

De tijd vloog voorbij en voor we het wisten waren we allemaal weer in Uitgeest voor oud en nieuw. Met Sanne's heerlijke oliebollen en andere culinaire hoogstandjes zoals loempia's, sushi en plaatpizza hebben we het jaar feestelijk afgerond.

We zijn het goede jaar goed begonnen met het plannen van een trip naar Edinburgh. Daar zullen we met z'n vijfen een paar dagen rond mijn (en Brams) verjaardag verblijven en ook meedoen aan de halve marathon! Daarnaast heb ik voor Sanne's verjaardag (en Paas) een tripje naar Nederland geboekt. Door zo in de ene vakantie de volgende(n) vast te plannen, blijft er het hele jaar iets om naar uit te kijken.

Op zaterdagavond ben ik gezellig met wat chemici bij Anne in Amsterdam op bezoek geweest. We zien elkaar nog maar heel weinig en ook (video)bellen komt er slechts zelden van, dus het was leuk om weer wat bij te praten.

Bram ging zondag weer naar huis, maar ik had ook maandag nog lekker vakantie. Met moeder zijn we bij Jordy's pasgeopende showroom vol oldtimes langsgeweest, echt wel cool! 's Avonds vloog ik weer terug naar Schotland na een weliswaar redelijk korte, maar geslaagde vakantie.

Bram heeft impressies van alle feestelijkheden vastgelegd met zijn nieuwe camera:
{% include gallery.html gallery='2015-christmas-holidays' %}