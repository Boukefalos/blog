---
title: Easter Holidays
end_date: 2016-02-29
description: Een lang weekend vol (paas) gezelligheid en diverse activiteiten.
---
[1]: https://flow.polar.com/training/analysis/483678395

Sinds ik in Schotland verblijf heb ik Sanne's verjaardag de eerste twee keer gemist. Nu ben ik daarvoor een lang weekend naar Nederland geweest. Het kwam ook goed uit dat Pasen in hetzelfde weekend viel en er een klus gepland stond: het zetten van een nieuwe schutting.

<a name="more"></a>

Zoals inmiddels routine wordt haalde Bram mij op donderdagavond direct vanuit Hoogeveen op van Schiphol. Bij aankomst was het al donker, dus de enorme stapel planken die in de tuin lag te wachten moest nog even wachten op nadere inspectie.

Voordat het echte timmerwerk kon beginnen moesten we gaten boren en palen zetten. Hiervoor bleek nog enige methode ontwikkeling noodzakelijk. Vooral op vrijdag modderden we letterlijk een beetje aan, maar onder andere met een betere grondboor stampten we op zaterdag een leuk begin van een schutting met enkele planken uit de grond.

Naast deze werkzaamheden maakten we ook tijd voor diverse feestelijkheden. Op vrijdagavond hebben we tante Simone's verjaardag bijgewoond en op zaterdagochtend hebben we met de oma's Sanne's verjaardag gevierd. Dat ging vergezeld van maar liefst drie verschillende heerlijk zelfgebakken taarten.

We hebben Sanne met z'n allen een Polar M400 sporthorloge cadeau gedaan om sportiviteit te faciliteren. Om het goede voorbeeld te geven hebben Bram en ik op zondagochtend [hardgelopen][1]. De rest van de dag stond opnieuw in het teken van werk aan de schutting en diverse gezellige snack-, maaltijd en borrelmomenten in paasstijl. Het ontbrak daarvoor al niet aan lekker eten, maar met de twee Paasdagen kwamen er dus nog flinke scheppen bovenop.

Op maandag wilden we eerst wat inkopen doen, maar helaas bleken de winkels dicht. Dit gaf wel wat extra tijd om planken te schroeven en zodoende hebben we de schutting bijna helemaal afgekregen. Na alweer een heerlijke maaltijd ging Bram weer op weg naar Hoogeveen, waarna wij nog een beetje hebben doorgeborreld.

Maar niet al te lang, want op dinsdagochtend moesten we allemaal vroeg op voor ons werk. Letterlijk, want ik had deze dag geen vrijgenomen! Voor zeven uur 's ochtends vertrokken we gezellig met de trein richting Amsterdam, zodat ik ruim op tijd zou zijn voor mijn vlucht tegen tien uur.

Met een uurtje tijdswinst kwam ik voorspoedig aan in Edinburgh, alwaar ik mijn auto op een nabijgelegen parkeerplaats had gezet. Na al met al toch een lange reis kwam ik voor het middaguur op mijn werk aan. Best vreemd hoe snel een fijne vakantie dan weer veranderd in een redelijk normale werkweek!

Het werk aan de schutting is op de gevoelige plaat vastgelegd:

{% include gallery.html gallery='2016-schutting' %}