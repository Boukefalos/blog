---
title: Lab Packing
description: Onze bazin vertrekt en wij moeten opruimen en inpakken.
end_date: 2016-07-01
---
[1]: http://chemistry.umicore.com/Products/product/115/115.html

We weten al maanden dat onze begeleider zou verhuizen van Schotland naar België, maar na weken van beperkte voorbereidingen hebben we nu een volledige week besteed aan gerelateerde werkzaamheden.

<a name="more"></a>

Wij (mijn collega's en ik) blijven allemaal (een enkeling heeft nog geen zekerheid) in St Andrews en moeten zorgen dat er genoeg apparatuur, glaswerk en chemicaliën achterblijven om ons werk te blijven doen. Dat is makkelijker gezegd dan gedaan met een bazin die steeds hebberiger blijkt en allerlei zaken mee wilt nemen.

Toen mijn vorige baas (professor Nolan) vorig jaar werd ontslagen was het relatief makkelijk: hij mocht helemaal niets mee. In de praktijk zijn al zijn eigendommen toen naar mijn bazin (mevrouw Cazin) gegaan en omdat zij nu beiden op dezelfde afdeling komen te werken (Universiteit van Gent) maken ze samen aanspraak op alles wat ze in eerste instantie naar St Andrews hadden gebracht én meer. In de praktijk blijft er genoeg voor ons over, maar het is zeker zaak om slim en stiekem te werk te gaan en bepaalde dingen apart te houden/te verstoppen.

Maar zelfs de dingen die wij niet nodig hebben vormen een omvangrijk geheel en het inpakken daarvan is een gigantische klus. Het vervelendste werk is het nagaan van alle chemicaliën en het voorzien van deze van hun bijbehorende veiligheidspecificaties. 

Op één foto zien jullie mij met [pot goud][1] waarvan ik de waarde schat op minstens 40.000 GBP. Op de andere foto zien jullie collega's Caroline en Marie hard aan het werk met het classificeren van de chemicaliën.

{% include gallery.html gallery='2016-lab-packing' %}

Naast deze activiteiten zijn er nog enkele zaken die ons afleiden van het "normale  onderzoekwerk". De eerder genoemde Caroline vertrekt voor een stage van 3 maanden naar Engeland en haar zenuwachtigheid draagt niet echt bij aan een ontspannen werksfeer. Daarnaast vertrekt collega Danila voor minstens 3 maanden naar Italië vanwege een probleem in haar familie. Om te zeggen dat ik met haar nog een appeltje te schillen heb klinkt niet zo leuk, maar we hebben nog wel enkele projecten die we samen af zouden maken en waar ik nu alleen mee achterblijf.

Hoewel het meeste werk op donderdag al afgerond was, stonden er vrijdag diverse afleidingen op het programma. Formeel gezien wordt mijn begeleiding nu overgenomen door mevrouw Goss, een onderzoeker op het raakvlak van chemie en biologie. Fijn dat het zo geregeld kan worden, maar ik moet nu wel extra bijeenkomsten bijwonen. 's Middags was er een afscheidsceremonie voor mevrouw Cazin en twee anderen. Het pensioen van Melanja is met name het noemen waard, want deze bijzonder vriendelijke mevrouw die een vitaal stuk apparatuur beheert heeft maar liefst 45 jaar op de afdeling gewerkt!

Al met al was dit tus een zeer drukke, maar allerminst productieve week. Laten we hopen dat wanneer spoedig de rust terugkeert we ons zonder verdere obstakels kunnen weiden aan wat inmiddels het laatste jaar van dit promotietraject is!

