---
title: Bourbon Tasting
description: Ook Amerikaanse whiskey blijkt heerlijk interessant.
---
[1]: {% post_baseurl 2016-06-15-sherry-tasting %}
[2]: https://www.masterofmalt.com/whiskies/evan-williams-extra-whisky/
[3]: http://www.mensjournal.com/food-drink/drinks/what-exactly-is-the-difference-between-bourbon-and-whiskey-20140905
[4]: https://www.masterofmalt.com/whiskies/bernheim-original-kentucky-straight-wheat-whiskey/
[5]: https://www.masterofmalt.com/whiskies/high-wesst/high-west-campfire-whiskey/
[6]: https://www.masterofmalt.com/whiskies/mellow-corn-whisky/
[7]: https://www.masterofmalt.com/whiskies/heaven-hill/evan-williams-single-barrel-2004-bottled-2014-whiskey/
[8]: https://www.masterofmalt.com/whiskies/heaven-hill/john-e-fitzgerald-larceny-kentucky-straight-bourbon-whiskey/
[9]: https://www.masterofmalt.com/whiskies/rittenhouse-straight-rye-100-proof-whisky/

Een paar weken geleden deden we nog mee aan een [sherry tasting][1], maar vanavond gingen we weer terug naar de whiskey. Inderdaad, niet de gebruikelijke Schotse whisky (zonder e), maar zijn Amerikaanse neef, de bourbon.

<a name="more"></a>

Ook deze avond viel er minstens evenveel te leren als te genieten, laat ik beginnen met wat theorie. Let wel, wij werden tijdens de introductie vast verrast met een verfrissende cocktail van [Evan Williams Extra][2] bourbon en ginger ale over ijs. Deze was erg lekker en ik zou de lezer ook aanraden om iets soortgelijks te schenken alvorens verder te lezen.

Officieel zijn er een paar belangrijke regels waaraan bourbon [moet voldoen][3]:

- geproduceerd in de Verenigde Staten
- de gebruikte granen bevatten minstens 51% mais
- gerijpt in nieuwe eikenhouten vaten
- geen toevoeging van kleurstoffen en smaakmakers

Kort gezegd is alle bourbon whiskey, maar niet alle whiskey is bourbon. Er zijn nog een aantal specifieke regels aan het alcoholpercentage tijdens het distilleren, rijpen en bottelen maar het volstaat te melden dat bourbon over het algemeen iets sterker is dan single malt met 50% in plaats van 40%. Het productieproces is vrijwel gelijk aan dat van de productie van Schotse single malt met een aantal belangrijke verschillen. De vaste bestanddelen worden na het vergisten en voor de distillatie niet verwijderd. Dit geeft in theorie een ander, voller, karakter aan het distillaat.

Er wordt wel gesteld dat whisk(e)y zo'n zestig procent van zijn karakter opbouwt tijdens het rijpen. Waar bij single malt een rijke verscheidenheid aan vaten wordt gebruikt voor de rijping, staat deze houtcomponent bij bourbon vast. Zoals de naam al aangeeft staat het graan bij single malt vast (gerst), terwijl hier bij bourbon veel vrijheid in is. Zo verkrijgen single malt en bourbon hun diversiteit dus op verschillende manieren.

Erg belangrijk is het feit dat gerst veel enzymen bevatten die zetmeel omzetten in suikers die tijdens het vergisten weer in alcohol worden omgezet. Andere granen bevatten minder van deze enzymen en zodoende bevat (vrijwel) iedere combinatie van granen een deel gerst om effectieve alcoholproductie te faciliteren. Tijdens de tasting hebben we behoorlijk diverse bourbons geproefd en het was erg interessant om de invloed van de diverse granen op het eindproduct te ontdekken.

{% include caption.html
    width='420'
    image='/asset/images/2016-Bourbon.jpg'
    text='Fraai uitgestalde bourbon.'
%}

Wie de foto goed bekijkt kan diverse labels en keurmerken onderscheiden: "straight" en "bottle in bond", maar daarover zal ik nu niet ellaboreren.

Eigenlijk zijn de [Bernheim Original][4] en de [High West Campfire][5] geen bourbons omdat deze geen 51% mais bevatten. De eerste whiskey is gemaakt van hoofdzakelijk tarwe en de tweede is een interessante blend van bourbon en een rokerige single malt. Het blijft geheim welke dan, maar Ardmore is een goede kanshebber. De [Mellow Corn][6] bestaat zoals de naam al zegt voornamelijk uit mais. De andere geproefde bourbons zijn de [Evan Williams Single Barrel][7], de [Old Fitzgerald Larceny][8] en de [Rittenhouse Straight Rye][9].

Op tastings zoals deze zijn doorgaans zo'n twintig bezoekers aanwezig, maar vanavond waren we slechts met z'n zessen! Dit kwam vanwege het succes van Wales bij het EK en de onfortuinlijke overlap van hun (verloren) halve finale tegen Portugal en de tasting. Ik kan niet begrijpen hoe de afzeggers hun prioriteiten zo slecht op orde kunnen hebben. Normaal gesproken staat de presentator of loopt deze een beetje rond, maar nu had hij er ook een stoel bijgepakt. Voor het gemak mochten we ook zelf onze glazen inschenken en zodoende gingen de flessen van hand tot hand. We moesten zelf inschatten van een redelijke hoeveelheid was, maar ik weet zeker dat we royalere hoeveelheden hebben geschonken dan gebruikelijk. Toch heb ik ik het niet al te gek gemaakt zodat ik ook bij het laatste glas nog goed kon proeven.

Ik had al eens eerder wat bourbon geproefd en was nu blij verrast met het proberen van zo'n verscheidenheid in een enkele sessie. Door het hogere alcohol percentage waren alle whiskeys wat scherp, maar daar viel prima aan te wennen. Eigenlijk wisten de mais en tarwe componenten mij even goed te smaken, maar de rogge gaf de doorslag. Het geeft de drank iets herkenbaars wat ik het beste zou beschrijven als beschimmeld brood. Met de kennis over de hoge kwaliteit van het product weet je echter dat deze unieke smaakcomponent iets goeds moet zijn.

Voor de tasting hadden we zoals we vaker doen al gezamelijk curry gegeten. Na de tasting gingen we volgens een andere traditie door naar de pub. Daar kwamen we vlak na de eerste helft van de voetbalwedstrijd aan die zich nog in de brilstand bevond. Met een half oog op de wedstrijd hebben we ons verder vermaakt met echte pubactiviteiten zoals darts, domino en natuurlijk bier drinken. Een prima avond!