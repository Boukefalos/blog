---
id: 1019
title: Birthday Holidays
author: Rik
layout: post
guid: /?p=1019
categories:
  - Uncategorized
---
-
Na de [kerstvakantie][1] ben ik al vijf maanden niet in Nederland geweest! Ook voor Pasen bleef ik binnen het Verenigd Koninkrijk en (de week ervoor) heb ik met Bram en Sanne Londen [bezocht][2]. Voor onze verjaardag was het extra feestelijk om naar Uitgeest te gaan en van die gelegenheid heb ik een soort mini-vakantie gemaakt: van donderdagavond tot maandagmiddag. Het is nog wel een vreemd idee (binnestebuiten) dat naar Nederland gaan nu vakantie is.

Bram was al eerder (Hemelvaart is in Nederland wel een vrije dag) naar Uitgeest gekomen en mijn aankomst op Schiphol maakte ons vijftal weer compleet. Met de nieuwe auto waren we spoedig bij de Herderin en daar wachten nog meer verniewingen: de garagedeur en een aangepaste slaapkamerindeling. Naar fijn gebruik werden Bram en ik al op de vooravond van onze verjaardag verrast met fantastische cadeau's en enjoyspullen (originele Nederlandse waren). Al helemaal een beetje moe van al deze feestelijkheden was het prima slapen in mijn oude bed.

Op vrijdagochtend hebben we heerlijke taarten gekocht om die tijdens de koffie samen met de Oma's te verorberen. 's Middags zijn we naar het strand gegaan en ook daar stond een verassing klaar: het nieuwe strandhuis! In deze prachtige nieuwbouw hebben we heerlijk van de Nederlandse zon (en wolken) gezeten. 's Avonds hebben we in Castricum pizza gegeten onder het genot van een mooie Lambrusco.

Omdat ik de andere VU chemici ook al een tijdje niet had gezien, hadden we op zaterdagochtend afgesproken in Amsterdam. Aldaar hebben we gebruncht in het Vondelpark en door de Jordaan gelopen. Al helemaal gewend aan de Schotse bouwstijl voelde ik me zowaar een beetje tourist! Door deze "excursie" heb ik helaas de eerste kitesessie van het jaar gemist (de wind ging 's middags liggen), maar ook in de zon zitten was er prima. Na een avondmaal op het strand hebben we nog even als vanouds gesport: frisbee en klepperen.

Zondagochtend was het tijd voor nog meer sport en hebben we in het duin hardgelopen. Hierna mocht ik een stukje rijden in Bram's auto en de nieuwe Ford Focus. Dit was nog best spannend aangezien ik al een tijd niet meer had autogereden en ook (op de fiets) al gewend begin te raken aan het links rijden. Toch heb ik het er volgens mij niet slecht vanaf gebracht en was het erg leuk om te vroemen in deze twee fijne auto's! De rest van de dag zijn we thuis gebleven om in de tuin (het Uitgeester buitenverblijf) van het prachtige weer te genieten. Met een tafelgrill-bbq sloten we het weekend feestelijk af.

Na vier nachten in Uitgeest was het tijd om rond het middaguur weer naar Edinburgh te vliegen. Het was een topweekend!

 [1]: /?p=418 "Christmas holidays"
 [2]: /?p=722 "London"