---
title: Autumn Holidays
end_date: 2016-09-24
description: Een waanzinnige tour door Wales.
---

Na twee eerdere zeer geslaagde reizen door Schotland hebben we dit jaar een week lang Wales verkend.

<a name="more"></a>

Het reisplan was niet eenvoudig. Ik vloog op vrijdag al naar Bristol om eerst nog bij een [collega op bezoek te gaan]({% post_baseurl 2016-09-16-bristol %}), terwijl de rest rest mij pas op zaterdag trof om de eigenlijke reis aan te vangen. Die besloeg verblijven in twee verschillende cottages:


- 3 nachten in Talgarth, nabij [Breacon Beacons National Park](http://www.breconbeacons.org/), in het zuiden
- 4 nachten in Llanderfel, nabij het [Snowdonia National Park](http://www.eryri-npa.gov.uk/home), in het noord-westen

En we verlieten Wales in het oosten om via Birmingham weer terug naar huis te vliegen. Ik heb onze talrijke avonturen op een kaart aangegeven en per dag op schrift gezet.

<iframe src="https://www.google.com/maps/d/u/0/embed?mid=1dK4ejWMWpFy0Jox9jEmY6WbwEGU" width="640" height="480"></iframe>

**Zaterdag**

Het zou misschien het snelste zijn geweest om van de luchthaven (buiten de stad) direct de grens tussen Engeland en Wales te naderen, maar om mij wat extra tijd in Bristol te geven spraken we af om elkaar bij de universiteit te ontmoeten. Zo kon een ieder nog iets van deze mooie stad zien. Normaal zou het niet interessant zijn om te vermelden dat we eerst proviand hebben ingeslagen, maar nu wel! Ik heb namelijk van de gelegenheid gebruik gemaakt om voor een scherpe prijs een nieuwe zonnebril aan te schaffen, als dat geen garantie voor mooi weer zou zijn! Omdat het tijdens mijn week [zomervakantie in Nederland]({% post_baseurl 2016-07-14-summer-holidays %}) goed was bevallen, hebben we ook gelijk een fles bourbon aangeschaft, [Jim Beam](http://www.tesco.com/groceries/product/details/?id=255248535) deze keer. Omdat we allemaal zonder ruimbagage huiswaarts zouden vliegen moest deze op! Samen met een goede deal voor bier konden we goed bevoorraad op weg naar het eerste huis. De route voerde dwars door de direct imposante Breacon Beacons.

Eenmaal in Talgarth aangekomen ontdekten we dat geen accuraat adres van onze accomodatie hadden! Gelukkig was het dorpje niet zo groot en wisten we het alsnog te vinden. Het betrof een gezellige cottage met houtkachel. De verhuurster had een lekkere cake gebakken dus geheel in stijl konden we gelijk aan de "afternoon tea". Na lekker zitten en het beramen van plannen voor de rest van de week zijn we gaan eten bij het [New Inn](http://newinntalgarth.co.uk/) restaurant. Helaas waren we de enige klanten, maar de traditionele pubmaaltijden smaakten er niet minder om.

**Zondag**

Vannuit de auto hadden we al heel wat gezien, maar grondig exploreren gaat toch het beste te voet. We besloten om geen geijkt pad de Pen y Fan op te nemen, maar om de bergrug aan de overkant van het dal te [bedwingen](https://flow.polar.com/training/analysis/838936658). Nadat we eerste een stuk langs de weg moesten lopen van de parkeerplaats naar het begin van het pad werden we getrakteerd op een fraaie route met bijzondere vergezichten. Deze tocht voerde langs een kudde boze zwarte koeien, vriendelijke en fotegenieke wilde (?) paarden en schapen. Vanaf het hoogste punt stond de geplande route niet heel duidelijk aangegeven. Om een erg lange omweg te voorkomen hebben we min of meer onze eigen weg bergafwaarts gemaakt, avontuurlijk! Na een snelle stop voor boodschappen in Brecon was het terug in de cottage lekker uitrusten.

**Maandag**

Een week is eigenlijk erg kort om het hele nationale park te zien, laat staan heel Wales! Vandaag zou de gelijk de laatste hele dag in dit gebied zijn, dus we hebben er een behoorlijk volle dag van gemaakt. Ons eerste stop was [Waterfall Country](http://www.visitwales.com/things-to-do/activities/walking-hiking/waterfall-country), een redelijk goed verstopte "enclave" van natuurlijk vertoon. Om bij de watervallen te komen [volgden](https://flow.polar.com/training/analysis/843100544) we eerst een pad langs de water-aanvoerende river. We concludeerden gelijk dat we fan zijn van wandelingen en hikes die langs water voeren. Deze voerde ook langs grotten en we waren fortuinlijk genoeg om net aan te komen toen een groepje zich uitdosten om die te betreden. Misschien ook leuk voor ons een andere keer? Uiteindelijk hebben we maar één van de watervallen gezien, maar wat een spectaculaire was dat!

Hierna zijn we doorgereden naar het aan de kust gelegen Swansea. Aldaar hebben we ons eerst tegoed gedaan aan een kopje koffie met gebak bij [Caffé Lucia](http://www.dolphin-sa1.com/caffe-lucia.php) in het centrum. Volgens de brochures zou de baai hier haast tropisch moeten zijn, maar wat wij aantroffen was een redelijk teleurstellend saai strand. Misschien is de kust meer naar het westen mooier, maar dat zullen we een andere keer moeten bekijken. Nu besloten we "dat het toch leuk was om er even geweest te zijn" en zijn we snel doorgegaan naar Cardiff. We belandden eerst in de haven, maar behalve een mooi schip viel daar weinig te zien.

Onze poging om vervolgens het [National Museum](https://museum.wales/cardiff/) te bekijken pakte verkeerd uit, want deze bleek op maandagen gesloten. Gelukkig waren er ook een aantal universiteits/overheids gebouwen waar we een kijkje konden nemen. De schemering trad langzaam in en het was zaak om daglicht over te houden om ook het echte centrum nog te bekijken. Dit is redelijk goed gelukt en we hebben onder andere het [Cardiff Castle](http://www.cardiffcastle.com/) van buiten gezien. Over het algemeen vonden we deze stad er erg gezellig uitzien. Voor het diner bood de [Queens Vaults](http://jwbassettpubs.com/queens-vaults/) ons heerlijke pubmaaltijden. Dat het nu al te donker was om terug naar Talgarth nog iets van de omgeving te zien was niet heel erg, want we hadden tijdens de "driehoek door zuid Wales" al zoveel gezien vandaag!

**Dinsdag**

Wat vandaag een redelijk eenvoudige reis door het Welshe laagland had kunnen zijn hebben wij opgewaard tot een uitgebreide tour over de grens met Engeland. Of het helemaal eerlijk is dat deze grens net om de [Shropshire Hills](http://www.shropshirehillsaonb.co.uk/) heen loopt is vast onderwerp geweest van historische veldslagen, maar wij onverschrokken touristen trokken ons er niets van aan. Nog net in Wales stopten we in Knighton voor een kopje koffie en een scone bij [The Clock Tower Tea Shop](http://theclocktowerteashop.co.uk/). Dit vriendelijke dorpje had een paar grappige winkels te bieden, maar die waren helaas gesloten.

Onze weg vervolgend over de grens konden we het in het midden van het natuurgebied niet laten om even een kijkje te nemen bij [Clun Castle](http://www.english-heritage.org.uk/visit/places/clun-castle/), maar de eerlijkheid gebied te zeggen dat het uitzicht van de heuvel waar deze op ligt eigenlijk mooier was dan de ruïne zelf. Hierna Engeland achter ons latend hebben we een drieluik aan stops gemaakt. Eerst zijn we gaan kijken bij het [Montgomery Castle](http://www.castlewales.com/montgom.html), ook een ruïne, maar met nog mooier uitzicht en interresante borden met historische informatie. Omdat we hier toch gestopt waren hebben we gelijk nog een drankje genomen bij de [Castle Kitchen](http://www.castlekitchen.org/index.html). Het is moeilijk om teleurgesteld te worden door het lekkere aanbod aan taart en cake in dergelijke gelegenheden. Noemenswaardig is dat we deze keer geen koffie kozen, maar een soort hete [kruidendrank](http://www.bottlegreendrinks.com/products/cordials/bottlegreen-cordials/spiced-berry), dat is er één om te onthouden!

Maar iets verderop stopten we bij de [Glansevern Hall Gardens](http://www.glansevern.co.uk/). Het loket was gesloten, maar de tuinen waren open dus we hebben gratis een rondje kunnen lopen. Misschien is de flora in een ander jaargetijde mooier en vergeleken met de Edinburgse botanische tuin tijdens ons [vorige trip]({% post_baseurl 2016-05-27-edinburgh %}) viel het hier een beetje tegen. De situatie bij het hierna bezochte [Powis Castle](https://www.nationaltrust.org.uk/powis-castle-and-garden) was omgekeerd, het loket was geopend en de tuin gesloten (voor niet betalende bezoekers). Voor een hele dag zou de entree misschien op de brengen zijn, maar voor een bliksembezoek als het onze hielden we het geld liever op zak. We konden wel rondlopen over de binnenplaats van het kasteel en dat bood een fraai bovenaanzicht van de tuinen.

Al deze stops hadden al heel wat tijd gekost en we zijn erna gelijk doorgereden naar de tweede cottage in Llanderfel. We hadden de omschrijving ervan niet heel goed gelezen of onthouden en waren enigzins verrast dat deze op een boerenterrein vol vervallen gebouwen lag. De eigenaar bleek het grootste huis aldaar nog op te knappen maar wel al een knusse cottage te verhuren. Helaas had hij van de tuin en algehele entourage nog geen werk gemaakt. Van binnen was de cottage echter prima en met ook hier een houtkachel konden we lekker stoken.

**Woensdag**

We ontdekten vandaag hoeveel natuurpracht het redelijk compacte Snowdonia bied. Op weg naar de start van een hike waren we kennelijk zo afgeleid door de imposante omgeving dat we te ver door reden en aan de andere kant van het park in Bethesda aankwamen. Na een [kopje koffie](http://www.cafficoed-y-brenin.org.uk/) reden we een stukje terug naar de gewenste bestemming: de [Cwm Idwal walk](https://www.nationaltrust.org.uk/carneddau-and-glyderau/trails/cwm-idwal-walk). Tijdens een winderige [ronde](https://flow.polar.com/training/analysis/849322559) langs de overs van het meer "Llyn Idwal" kregen we voldoende tijd om de indrukwekkende aanblik van de dreigende bergen in ons op te nemen. Deze wandeling plaatste een vraagteken bij onze eerder getrokken conclusie over de toegevoegde waarde van water nabij een hike. Eerder dachten we dat het vooral om het ruisen van het water ging, maar daar was bij dit meer geen sprake van. We hadden [vorig jaar]({% post_baseurl 2015-09-12-autumn-holidays %}) al genoten van de bijzondere aanblik van perfect spiegelend water, maar hiervoor stak de wind nu een stokje. Ik houd het er maar op dat het contrast tussen steen en water toevoegde aan onze ervaring.

Vandaag hadden we ook het [Dolbadarn](http://www.castlewales.com/dolbd.html) kasteel op het programma staan. Helaas was hiervan vanaf de weg weinig te zien en eigenlijk was de aanblik van de groots opgezette steengroeve meer de moeite waard. Toch waren we niet teleurgesteld, want de route voerde ons opnieuw over schitterende bergpassen en bood uitzicht op de naamgever van het gebied: Snowdon Peak. Doordat we op de terugweg een andere weg namen hadden we in één dag al een groot deel van Snowdonia gezien!

**Donderdag**

Het zuidelijke deel van het gebied stond vandaag op het programma. Instructies zijn niet altijd even duidelijk en zo kon het gebeuren dat we eerst helemaal op de verkeerde plek aan een hike dachten te beginnen. Dapper weilanden [doorkruisend](https://flow.polar.com/training/analysis/852614285) en koeienvlaaien ontwijkend konden we toch echt het beoogde pad niet vinden. Al snel gaven we het op en vervolgden we op weg naar Dinas Mawddwy alwaar een fraaie [hike](http://www.hill-bagging.co.uk/mountaindetails.php?rf=5189) ons een prachtig uitzicht over het omliggende gebied beloofde. Eerst moesten we een steil bospad [bedwingen](https://flow.polar.com/training/analysis/852611207) om toen helaas halverwege de schaduwzijde van de berg uit te komen. Het was een goede beproeving, maar helaas niet met het gewenste resultaat en hier maakten we rechtsomkeert. Op deze manier hielden we wel tijd over voor de rest van de bestemmingen!

Een eind verderop namelijk, lagen de fraaie [Dolgoch Falls](http://www.snowdoniaguide.com/dolgoch_falls.html). In tegenstelling tot de vorige watervallen hike hoefden we hier slechts een klein stukje naartoe te [wandelen](https://flow.polar.com/training/analysis/852607094), helemaal niet erg na onze eerdere inspanningen. Het pad liep onder de spoorbaan door en deze volgden we (met de auto) helemaal naar de kust bij Tywyn. De aanblik van strand zo vlak na de ruige heuvels en bergen was enigzins opmerkelijk. Het was nog steeds voortreffelijk weer en met een ijsco in de hand konden we fijn even reflecteren op alles dat we al hadden gezien.

's Avonds hebben we dicht bij "huis" gegeten bij de [Bryntirion Inn](http://www.bryntirioninn.co.uk/). Deze gelegenheid had [Snowdonia Ale](http://www.purplemoose.co.uk/en/beer/favourites/92-snowdonia-ale) op de tap, maar dat smaakte helaas minder lekker dan het klonk. Na het eten gingen we nog even kijken bij de pubquiz waar de aanwezigen zich serieus over de vragen bogen. We haalden daar direct de gemiddelde leeftijd met 30-40 jaar omlaag en we hielden het snel voor gezien om thuis verder te borrelen.

**Vrijdag**

Eigenlijk hebben we tot nu toe heel systematisch verkend en na het westen en zuiden was nu het noorden aan de beurt. We reden eerste een stukje over dezelfde weg als eerder, maar stopten nu onderweg bij een uitkijkpunt. Aldaar zagen we vissers een paadje inslaan, dat moest betekenen dat er water in de buurt was! Inderdaad, toen we ze volgden kwamen we uit bij het Llyn Morwynion. Er bleek zelfs een pad te lopen dat nog iets verder [kronkelde](https://flow.polar.com/training/analysis/856274719). Dit was toch exploreren op zijn best, want we hadden van tevoren geen idee hoe mooi het hier was.

Met nu wel trek in een kop koffie stopten we bij Ffestiniog, maar daar bleek het dorpje net zo'n dode boel als de begraafplaats. Iets verder naar het noorden, in het grotere Blaenau was het wat drukker en hier konden we terecht bij het gezellig ingerichte [Bridge Cafe](https://www.tripadvisor.co.uk/Restaurant_Review-g674812-d6619791-Reviews-The_Bridge_Cafe-Blaenau_Ffestiniog_Snowdonia_National_Park_North_Wales_Wales.html).

Wie op de kaart kijkt ziet hier een grijze plek in het verder groene Snowdonia. Niet zonder reden, want we bevonden ons hier midden tussen de donkere bergen waar leisteen wordt gewonnen. Zodoende waren er kunstwerken van leisteen en zelfs een [winkel](http://www.snowdonianaturalslateproducts.co.uk/) waar dit product aan touristen werd verkocht. Een Engels/grammaticaal intermezzo: leisteen = slate, dan  is de verleden tijd slete, dus niet verkocht maar gesleten? Net als mij in het [Lake District]({% post_baseurl 2016-04-25-lake-district %}) al was opgevallen waren hier ook meer gebouwen uit leisteen opgetrokken dan in het omringende land.

Het noordpunt van deze dag was Llandudno en dit was me de aanblik wel! Opnieuw leken de stranden en huizen mij hier enigzins misplaatst tegen de ruige achtergrond van het omliggende landschap. Het was hier groots opgezet met een schijnbaar eindeloze boulevard en een uitgebreid centrum. Bij het strand verlekkerden we ons nog even aan de aanblik van een aantal kitesurfers en [liepen](https://flow.polar.com/training/analysis/856278022) we een stukje langs het klif [Gogarth](http://www.outdoornorthwales.com/en/venues/gogarth).

Op de terugweg naar het zuiden vingen we een glimp op van het beroemde [Conwy Castle](http://cadw.gov.wales/daysout/conwycastle/?lang=en), maar we zijn direct doorgereden naar de laatste attractie van de dag: een [wandeling](https://flow.polar.com/training/analysis/856276825) door het bos nabij Maenan. De bomen hadden nog niet helemaal in de gaten dat de herfst al was begonnen en we hebben de natuur dus vriendelijk een handje geholpen. Best moe en hongerig zijn we vlak bij de cottage gestopt in het dorpje Bala om ons daar bij [The White Lion](http://www.whitelionhotel.co.uk/) tegoed te doen aan een heerlijk maaltje.

**Zaterdag**

Het feit dat dit al de laatste dag van onze reis was weerhield ons er niet van om er nog een maximaal gevarieerd programma van te maken. Net over de grens met Engeland zijn we gestopt in Oswestry. Nadat we ons even binnen waagden in het [Town Museum](https://www.tripadvisor.co.uk/Attraction_Review-g504106-d4763136-Reviews-Oswestry_Town_Museum-Oswestry_Shropshire_England.html) en wat over de lokale markt en winkelstraat hadden rondgelopen was het tijd voor vaste prik: koffie met gebak. We vonden de [Courtyard Tea Rooms](http://www.oswestry-welshborders.org.uk/food-drink/united-kingdom/shropshire/oswestry/coffee-tea-shops/courtyard-tea-rooms/) een authentieke gelegenheid om onszelf voor de laatste keer te trakeren.

Toen we hierna op de snelweg terechtkwamen lieten we definitief het fijne landschap achter ons. Het duurde niet lang voor we in het drukke verkeer van Wolverhampton en Birmingham terecht kwamen. In deze laatste stad hebben we nog een ronde gemaakt door het centrum, wat een wereld van verschil met de rest van de week! Onvermijdelijk was de laatste stop het vliegveld op weg naar huis. Al tijdens het wachten op onze vliegtuigen begon het nagenieten van opnieuw een fantastische vakantie in een prachtig deel van het Verenigd Koninkrijk.

Wie mijn avonturen bijhoudt weet dat ik dit jaar zeer diverse trips heb gemaakt naar steden, natuurgebieden en "gewoon" naar huis in Nederland. Die reizen verschillen behoorlijk van elkaar en omdat ze allen hun eigen doel hebben is het erg lastig om een favoriet aan te wijzen. Als één ding wel duidelijk is, is dat vakanties zoals deze in Wales het meest spectaculaire beeldmaterial opleveren, maar dat volgt nog!