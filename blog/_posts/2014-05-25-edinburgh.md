---
id: 981
title: Edinburgh
author: Rik
layout: post
guid: /?post_type=ai1ec_event&#038;p=981&#038;instance_id=
---
Vandaag ben ik met Franse collega's Alan en Hubert naar Edinburgh geweest. Mijn <a href="/?ai1ec_event=visit-school-of-chemistry&instance_id=" title="Visit School of Chemistry">vorige</a> bezoek aan Edinburgh beviel me goed en het was leuk om er opnieuw te zijn. Het weer was niet fantastisch, behoorlijk koud met af en toe een beetje motregen. Gelukkig geeft me dat wel gelegenheid om het Schotse woord voor dergelijke weersomstandigheden te introduceren: Dreich.

Na een redelijk lange busreis van zo'n twee uur, hebben we allereerst het kasteel bovenaan de Royal Mile bezocht. Zonder toegang te betalen of een tour te boeken is er maar een klein stukje toegangeklijk, maar dat is genoeg om een fatsoenlijke indruk van deze imposante vesting te krijgen. Vlakbij is de <a href="http://www.scotchwhiskyexperience.co.uk/">Scotch Whisky Experience</a> gevestigd. Hoewel het nog vroeg was (10:30) vonden we het prima om onszelf hier te trakteren op een <a href="http://www.whiskyintelligence.com/2012/09/why-is-a-dram-of-whisky-called-a-dram-scotch-whisky-conundrum/">dram whisky</a> bij de bar in het bijbehorende <a href="http://www.amber-restaurant.co.uk/amber_whisky_bar.php">Amber Restaurant</a>. Het was nog best lastig kiezen uit het enorme aanbod, maar de rokerige Tomatin (12 jaar) en Bowmore (12 jaar) bevielen ons goed. De oplettende lezer weet dat we tijdens een <a href="?ai1ec_event=whisky-tasting-4&instance_id=" title="Whisky tasting">whisky tasting</a> al eens speciale edities van de Bowmore hebben geproefd en dit was een uitgelezen kans om de basiseditie te proberen. Geïnspireerd door deze alcoholische versnapering hebben we iets verderop het prachtige Middeleeuwse gebouw van de <a href="http://www.ed.ac.uk/schools-departments/divinity/">School of Divinity</a> (Theologie) bekeken.

Na nog wat rondkijken op de Royal Mile was het tijd voor lunch bij de KFC. Hier hebben we ons tegoed gedaan aan een schandalige hoeveelheid kip, waaronder de enorme <a href="http://www.kfc.co.uk/our-food/to-share/bargain-bucket">Bargain Bucket</a>. Om deze ongezonde maaltijd te verteren hebben we de rest van de middag een flink stuk gelopen. We begonnen bij de Calton Hill vanwaar we een prima uitzicht hadden over de stad. Vanaf daar zagen we echter ook de nog veel hogere bergen van het Holyrood Park: onze volgende bestemming! Het bewandelen van dit pad richting Arthur's Seat is zeker de moeite waard, want bij elke stap wordt het uitzicht beter. Omdat we de berg vanaf een andere kant afdaalden, moesten we een eind lopen om weer terug te komen in het centrum. Deze route voerde ons langs diverse gebouwen van de University of Edinburgh, waaronder dat van Informatica!

Geheel volgens planning kwamen we uit bij de Grassmarket, een gezellige straat vol pubs. Hier konden we even uitrusten, een deel van een rugbywedstrijd (de finale van de Heineken cup) kijken en borrelen. Bij Maggie Dickson's hebben we de tweede ronde whisky gedronken: Bunnachabhain (12 jaar) en Dalmore (12 jaar). Hoewel deze kruidige whiskies dit pubbezoek complementeerden, prefereerden we toch de eerder geproefde rokerige exemplaren. Vanwege de verscheidenheid aan pubs in deze straat zijn we hierna een paar meter verplaatst, langs de The Wee Pub (de kleinste van Schotland) naar Biddy Mulligans. Het laat zich moeilijk beschrijven, maar de keuze van decoraties, meubilair en muziek maken deze pub weer een hele andere ervaring.

Nu de wedstrijd was afgelopen was het tijd voor avondeten. Vanwege de omvangrijke lunch waren we niet heel hongerig, maar we wilden toch graag echt traditioneel Schots pub-eten proberen. Het was geen eenvoudige opgave, maar na het overwegen van zo'n vijf opties vonden we The Abbotsford Bar in het nieuwe deel van de stad een geschikte bestemming. De inrichting van deze pub deed sterk denken aan The Central (in St Andrews), wellicht kan ik op een ander moment uitweiden over dergelijke architectuur. Het was tijd voor een primeur, mijn eerste maaltijd Haggis... Dit gerecht wordt vergezeld van "neeps and tatties" (Schots for knolraap en aardappel). Denkend aan gekruid gehakt smaakt de haggis eigenlijk helemaal niet verkeerd. Als ik achteraf over de ingrediënten lees, vind ik mezelf erg dapper: een schapenmaag gevuld met stukjes hart, long, lever, niervet en havermout. Voor serveren is het omhulsel (de maag) gelukkig verwijderd en het vlees is zo klein dat het onherkenbaar is.

In de bus terug naar St Andrews is het goed nagenieten van deze welbestede dag. Ook hebben we mooi even tijd om een tukkie te doen ter voorbereiding op het avondprogramma: het <a href="/?ai1ec_event=goodbye-julie&instance_id=" title="Goodbye Julie">afscheidsfeest</a> van collega Julie. Veel plezier met het bekijken van de foto's uit Edinburgh:

[nggallery id=50]