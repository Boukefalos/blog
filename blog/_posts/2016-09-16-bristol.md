---
title: Bristol - Visit Hubert
end_date: 2016-09-17
description: Een bliksembezoek aan Bristol.
---

Drie vliegen in één klap slaand heb ik collega's Hubert en Caroline bezocht in Bristol alvorens de rest te vergezellen tijdens een vakantie in [Wales]({% post_baseurl 2016-09-17-autumn-holidays %}).

<a name="more"></a>

Vrijdagmiddag ben ik vroeg van mijn werk vertrokken richting het vliegveld in Edinburgh. Inclusief minstens een uur marge duurde de reis per auto, bus, vliegtuig en bus naar het centrum tegenvallend lang. Tijdens deze laatste etappe probeerde ik een ontmoetingsplek af te spreken met Hubert en Caroline. Hubert heeft zijn masterproject in mijn onderzoeksgroep gedaan en promoveert nu in Bristol. Caroline doet haar promotie in mijn onderzoeksgroep en bevind zich in de laatste fase van een stage in Engeland.

Op het busstation trof ik Hubert die mij verwelkomde met een heerlijk flesje witbier. Drinken op straat is hier gewoon toegestaan! Vanwege de invallende duisternis kon ik niet veel van de lokale architectuur zien, maar tijdens de wandeling naar het centrum zag het er wel erg gezellig uit. We waren op weg naar [The Apple](http://applecider.co.uk/), een soort barboot met picknicktafels op de kade. Hier troffen we ook Caroline en konden we even bijpraten.

Deze gelegenheid ging al redelijk vroeg dicht en Hubert woont een stuk buiten het centrum, dus we moesten gelijk op pad om de laatste courante bus nog te halen. Hij heeft pasgeleden een kamer in een grotendeels gloednieuw (maar geflopt/onbewoond) bejaardentehuis betrokken. Hier tegenover lag een pub waar we probeerden nog een drankje te halen, maar ook deze ging al sluiten. Met de smaak van de [whisky tasting]({% post_baseurl 2016-09-07-whisky-tasting %}) van gisteren nog te pakken vond ik het helemaal niet erg dat Hubert alleen [Spice Tree whisky](https://www.masterofmalt.com/whiskies/compass-box-spice-tree-whisky/) in huis had en we "gedwongen" waren dat te drinken.

De volgende ochtend stond helemaal vol gepland. Eerst gingen we terug naar het centrum om mijn bagage op Huberts kantoor achter te laten en een rondje door het scheikunde gebouw te lopen. Vervolgens zijn we door de chique wijk Clifton gelopen waar vooral de karakteristieke balkons de aandacht trekken. Over de rivier Lower Avon ligt de beroemde [hangbrug](http://visitbristol.co.uk/things-to-do/clifton-suspension-bridge-p24661), de eerste in zijn soort wereldwijd. We konden onder het genot van een kopje koffie nog even genieten van de aanblik van dit architectonische hoogstandje vanaf het terras van de [White Lion Bar](http://theavongorgehotel.com/white-lion-bar/our-bar/).

Niet helemaal in het centrum, maar toch in een mooi deel van Bristol en vlak bij de universiteit staat de [Cabot Tower](http://visitbristol.co.uk/things-to-do/cabot-tower-and-brandon-hill-p24401) bovenop Brandon Hill. In tegenstelling tot de toren bij de kathedraal in St Andrews mag je deze gratis beklimmen voor een fantastisch panorama over de stad.

Tenslotte zijn we nog teruggelopen naar het [College Green](https://www.bristol.gov.uk/museums-parks-sports-culture/college-green), een stukje gras dat zich gelukkig mag prijzen omringd te worden door het prachtige [opgeknapte stadshuis](http://www.bbc.co.uk/news/uk-england-bristol-36396090) en de [kathedraal](http://bristol-cathedral.co.uk/). Helaas was er niet niet meer tijd voor een meer uitgebreide ronde door de stad, maar het vooruitzicht van de rest van de week maakte veel goed! Het was leuk om zo even bij een oud-collega op bezoek te gaan, dat zouden we moeten we blijven doen.

Een selectie van foto's laat zien waar Hubert werkt en hoe mooi de stad is:

{% include gallery.html gallery='2016-bristol' %}