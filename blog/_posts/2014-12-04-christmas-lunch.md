---
id: 2112
title: Christmas lunch
layout: post
---
Een goed idee opperen in de wekelijkse groeps bijeenkomsten op het werk is zelden vrijblijvend, zeker als de professor aanwezig is. Dat heb ik aan den lijve ondervonden toen ik voorstelde om eens over de kerstlunch na te denken. Voor ik het wist kon ik er niet meer onderuit en moest ik zelf de organisatie op mij nemen. Omdat gedeelde smart halve smart is, heb ik een collega van de zuster onderzoeksgroep (Cazin, Nolans vrouw) om hulp gevraagd. Spaanse promovendus Alberto was zo vriendelijk om bij te springen en samen hebben we een restaurant uitgezocht, de keuzes voor het menu genoteerd en de betalingen verzameld.

Op de dag zelf, na een ochtendje nog even werken, kwam de stoet chemici keurig op tijd aan bij het [Dolls House][1] restaurant, midden in het gezellige centrum van St Andrews. Met de bazen op de middelste stoelen rond een enorm lange tafel was het kiezen van een zitplaats een strategische aangelegenheid. Het is immers onwenselijk om er te dicht bij te zitten, want dan moet je gegarandeerd over scheikunde praten. Ik belande op een plekje tegenover een Spaanse postdoc, naast een Duitse postdoc en naast een Chinees. Bij de laatste heb ik geen functieomschrijving, want wat hij precies is, is voor velen onduidelijk. De geruchten gaan dat het een assistent professor op uitwisseling is, maar zijn vaardigheden doen de meesten daaraan twijfelen. Erg opmerkelijk is dat hij amper Engels spreekt en het erg lastig vond om duidelijk te maken hoe gaar zijn vlees moest worden gebakken. Culinair gezien pakte alles voortreffelijk uit en we werden getrakteerd op allerlei lekkers, voor mij: pastinaaksoep (vooraf), steak (hoofd) en toffeepudding (dessert). Tijdens de lunch hebben we natuurlijk de traditionele christmas crackers geopend en kerstkroontjes opgehad. In het kader van het niet-werken hebben we ook vast plannen gemaakt voor een ski trip zodra er sneeuw valt.

Een leuke verrassing was dat de professor achteraf alle drankje betaalde. Het was duidelijk dat sommigen daarop al hadden geanticipeerd, want het ging niet om een bescheiden bedrag. Een kopje koffie zat er echter niet meer in, maar gelukkig besloot de meerderheid om onzelf elders te trakteren in plaats direct terug te keren naar het lab. Bij [Forgan's][2] (waar we vorig jaar de luch hadden) konden we terecht voor zowel koffie als alcoholische versnaperingen. Na een lekker bakkie om de spijsvertering aan te zwengelen heb ik mijn systematische whisky-exploratie voortgezet met de Dalwhinnie en de Glengoyne. Hoewel er voor Speysiders of Islanders zeker iets te zeggen valt, smaakten deze Highlanders mij erg goed.

Het moge duidelijk zijn, we hebben ons nog erg vermaakt en toen we tegen vijf uur weer terugkeerden naar het kantoor was dat voornamelijk om onze spullen op te halen. Hierna was het immers alweer tijd voor het perfect aansluitende avondprogramma, de [whisky tasting][3]!

 [1]: http://dollshousestandrews.co.uk/
 [2]: http://www.forgansstandrews.co.uk/
 [3]: http://csbnw.no-ip.org:38{% post_baseurl 2014-12-04-whisky-tasting %} "Whisky tasting"