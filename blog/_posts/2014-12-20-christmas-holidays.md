---
title: Christmas Holidays
end_date: 2015-01-04
---
De kerst en oud en nieuw vakantie heb ik dit jaar in Nederland gevierd!

Na een onverwacht maar toch aangenaam bezoek aan <a href="http://csbnw.no-ip.org:38/?p=2103" title="Genève">Genève</a> kwam ik weer terug in Nederland voor kerst, oud/nieuw jaar en Nederlandse gezelligheid. Dat begon gelijk al toen ik werd opgehaald vanuit Rotterdam en direct werd getrakteerd op een diner bij een bekend restaurant langs de weg.

Gedurende de vakantie hebben we talloze activiteiten ondernomen waarvan ik er een aantal zal uitlichten.

Omdat Bram onlangs is verhuisd heeft hij zijn nieuwe woning gevuld met allerlei fraaie nieuwe meubelstukken. De topstukken komen bij de IKEA vandaan. Omdat ik ook voornemens ben om een aantal nieuwe spullen aan te schaffen, zijn we naar de IKEA in Haarlem gegaan. Het was een waar feest der herkenning en ik heb veel inspiratie opgedaan. Ook hebben we ons tegoed gedaan aan diverse spijzen in het restaurant:
[nggallery id=68]

Dit jaar stond het glazen huis van 3FM voor Serious Request in Haarlem, dus ook daar zijn we langsgegaan. Wat een drukte! Ongelooflijk hoeveel mensen deze actie op de been brengt. Het was ook leuk om het gezellige centrum van de stad nog even te bekijken.

Ook hebben we met de andere VU chemici afgesproken in Zaandam. Het was een nostalgische aangelegenheid om weer met de trein te gaan en onderweg iedereen op te pikken. Hoewel, iedereen... helaas kon niet iedereen erbij zijn. Uiteindelijk hebben we met z'n drieën bijgepraat, al vertoevend in een Zaans groen restaurant.

Wat zeker niet ongenoemd mag blijven zijn de diners gedurende de vakantie. Eigenlijk was er telkens sprake van een feestelijk maal, maar kerst hebben we zeker heerlijk gegeten:
[nggallery id=67]

De dagen voor de jaarwisseling zijn we naar Hoogeveen afgereisd om in Brams woning te bivakkeren. Er was geen woord teveel gezegd, het is een erg fraai en gezellig ingericht pand. Ook daar hebben we ons goed vermaakt. Het voornaamste nadeel van Hoogeveen ten opzichte van Lhee is dat het recreatieve Dwingelderveld nu wat verder weg is. Echt erg is dat niet, want wie de snelweg mijd kan het fraaie landschap aanschouwen dat zich langs een toeristische route ontvouwt. Nadat we ons even hadden vergaapt aan lokaal vertier zoals carbidschieten en autocrossen, hebben we een mooie winterse wandeling door het Dwingelderveld gemaakt:
[nggallery id=69]

Later, in 2015 en terug in Uitgeest hebben we nog uitje gemaakt naar het strand in Wijk aan Zee. Lekker uitwaaien!
[nggallery id=70]

Het waren twee goede weken volgepakt met gezellige activiteiten. Uiteindelijk was daar de tijd voor vertrek, tot de volgende keer!