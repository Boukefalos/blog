---
title: Car Broken
description: Mijn Seat Ibiza heeft een groot probleem.
---
Het eerste dat mij tijdens het maken van een proefrit in mijn eerste auto opviel was dat het koppelen behoorlijk zwaar ging. Wie had kunnen vermoeden dat deze betrekkelijk kleine ergernis zich tot een afschrijvingoorzaak zou ontwikkelen?

<a name="more"></a>

Het koppelingspedaal begon de afgelopen weken wel eens te kraken tijdens gebruik. Op dat moment schreef ik dat aan de kou toe en met een spuitje olie bleef het binnen de perken. Daarnaast was het me al eerder opgevallen dat wanneer ik in harde regen reed, het waarschuwingslampje van de motor af en toe begon te knipperen. Vaak sputterde de motor dan tijdens het optrekken ook, maar dit duurde nooit langer dan enkele minuten. De laatste tijd kwam het echter ook wel eens voor dat het lampje tot enkele dagen toe aan bleef.

Ik had besloten deze laatste merkwaardigheid maar even aan te kijken tot de APK (MOT in het Verenigd Koninkrijk) over een maand. Zover kwam het echter niet, want op een gegeven moment kwam het koppelinspedaal veel verder naar boven dan normaal! Hierna was volledig ontkoppelen ook vrijwel onmogelijk.

Om te schakelen moest ik steeds de motor afzetten, door de versnellingen roeren en dan weer starten. Het waarschuwingslampje van de motor bleef nu ook continue branden...

Een van de laatste inspanningen bracht mijn auto bij een garage voor inspectie. Aldaar bleek dat de pedalenbak stuk was en zou moeten worden vervangen. Het eerder waargenomen gekraak was dus waarschijnlijk scheurend metaal en niet iets van een veer zoals gehoopt. Al deze ellende was veroorzaakt door de koppeling die dus behoorlijk versleten was. De extra druk op het pedaal om deze toch te gebruiken was de pedalenbak uiteindelijk teveel geworden.

Alleen een nieuwe pedalenbak zou al prijzig zijn, maar eigenlijk zou de koppeling ook vervangen moeten worden om herhaling te voorkomen. De motor zou waarschijnlijk ook wat onderhoud nodig hebben en om binnenkort de APK door te komen zou ik waarschijnlijk op z'n minste in enkele nieuwe banden hebben moeten investeren.

Al met al zou ik naar verwachting minstens zoveel moeten investeren in het wegwaardig houden van deze auto als deze mij bij aankoop had gekost. Hoe sip ook, er leek na minder dan twee jaar al een einde aan mijn eerste auto te zijn gekomen. Ik stelde mij de kerstvakantie (beginnend op 23 december) als deadline om een vervangde auto te hebben om naar het vliegveld te rijden. Daarnaast moest ik natuurlijk van de Seat af zien te komen.

Over de hoofdbrekens die dat opleverde zal ik in de nabije toekomst rapporteren.