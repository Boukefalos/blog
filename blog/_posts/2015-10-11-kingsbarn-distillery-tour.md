---
title: Kingsbarn Distillery Tour
---
Na een aantal zelfgeorganiseerde whisky proeverijen beschouw ik mijzelf en een aantal collega's als een redelijk serieus whisky-genootschap. We hadden het er al vaker over gehad, maar vandaag zijn we daadwerkelijk bij de nieuwe[ Kingsbarns distilleerderij](http://www.kingsbarnsdistillery.com/distillery/) nabij St Andrews langsgegaan voor een tour.

De oplettende lezer zal zich herinneren dat we stiekem al een kijkje hadden genomen toen [Sanne kortgeleden op bezoek was]({% post_baseurl 2015-08-19-visit-sanne %} "Visit Sanne").

Eerlijk gezegd wilden we nu vooral de distilleerderij van binnen zien en wat whisky proeven en waren we niet echt ge√Ønteresseerd in het verhaal dat de gids vertelde. Dat bleek uiteindelijk wel prima, maar na bij zo'n vijf verschillende tours dezelfde grap over koeien die niet dronken worden van een restproduct van het distillatieproces te hebben gehoord, is het leuke er wel een beetje af.

Maar voordat ik op de zaken vooruitloop, de rondleiding begon met een "self-guided" kijkje in een tentoonstellingsruimte. Hier konden we leren over de geschiedenis van de streek, de oprichting van de distilleerderij (Dream to Dram) en over whisky en aroma's zelf. Behalve dat de video niet werkte was het best leuk, maar wel een beetje beperkt vergeleken met wat ik met [Angela bij Aberfeldy had gezien](?p=2131 "Bezoek Angela"). Het meest memorabele is het feit dat de distilleerderij gevestigd is in een volledig verbouwde oude boerderij en dat de behouden [docoot](https://en.wikipedia.org/wiki/Dovecote) (soort duiventil) nu het vat met de allereerst gedistilleerde drank (uit maart 2015) tentoonstelt.

De tour zelf begon verrassend genoeg met een glaasje water! Dit heerlijk verse water wordt van 100 meter diep uit de grond gepompt ten behoeve van zowel de whisky-productie als het algemene gebruik in de distilleerderij. Ik ben niet op de hoogte van andere distilleerderijen die zo aan een belangrijke component van hun whisky komen, maar bij gebrek aan een nabijgelegen rivier heeft men hier dan ook weinig keus.

Jammer genoeg stond de daadwerkelijke productie opstelling in een loods en niet in het oude gebouw zelf. Dit doet behoorlijk afbreuk aan het unieke karakter van andere distilleerderijen, maar het geheel blijft een indrukwekkend staaltje (letterlijk) techniek.

De tour eindige in een fraaie zitkamer met een glaasje bijzonder smakelijk vers distillaat. Omdat whisky officieel minstens 3 jaar moet rijpen (en in de praktijk vaak minstens 10 jaar), moeten we nog lang wachten op het daadwerkelijke eindproduct. Hierna kregen we nog een glaasje van een Wemyss whisky (blend) naar keuze die we al eens [op tasting hadden geproefd]({% post_baseurl 2014-05-10-whisky-tasting %}).

Toen de tour helemaal was afgelopen ontmoetten we de oprichter die ons uiteraard herkende van de vele samen bijgewoonde tastings. Sterker nog, een aantal van ons had op een door hem gepresenteerde tasting vrijkaartjes voor de tour gewonnen. Vriendelijk zoals deze Schot is bood hij ons nog een slokje van een zeer goede single cask malt aan ([deze](http://www.kingsbarnsdistillery.com/shop/product/waves-of-pepper-70cl), in mijn geval).

Al met al was dit een geslaagd bezoek in gezellig gezelschap. Ik heb wat foto's geschoten om een indruk op te doen, proost!
[nggallery id=101]