---
id: 722
title: London
author: Rik
layout: post
guid: /?p=722
categories:
  - Uncategorized
---
-
De tijd vliegt voorbij en ik ben alweer 3 maanden in Schotland. In plaats van naar huis te gaan besloten we om met Bram en Sanne een trip naar Londen te maken. Met verschillende vertrekpunten, tijdzones en diverse luchthavens nabij Londen was het een duizelingwekkende klus om een reisschema op te stellen, maar het is gelukt!

Op donderdagavond vlogen we naar London Gatwick om vanaf daar samen naar het hotel te reizen. Het is niet verbazingwekkend dat dat nog een behoorlijke tocht was met trein en metro (underground), want Londen is een enorme stad met wel 8 miljoen inwoners. Dat staat natuurlijk niet in verhouding met de 5 miljoen inwoners in heel Schotland. Edinburgh en Glasgow zijn dan eigenlijk kleintjes met ieder zo'n half miljoen inwoners.

Het hotel zag er chique uit, maar tegelijkertijd was het duidelijk dat de recente verbouwing/renovering nog niet helemaal was afgerond. Geen probleem, want voor ons voldeed het prima en vlakbij de metro bood het een uitstekende uitvalsbasis voor ons bezoek. Omdat we pas laat aankwamen hebben we het na een echt Engels kopje thee een dag genoemd.

<strong>Vrijdag</strong>
Omdat Bram en ik in Edinbrugh erg tevreden waren met de Sandemans stadstour, besloten we hiermee de vrijdag te beginnen. Met de knotsgekke Charlotte als tourgids (uit het Nieuw-Zeelandse Kaukapakapa) beloofde dit een prima tijdsbesteding te worden. We vertrokken vanaf het fraaie historische Covent Garden en bezochten daarna vele bezienswaardigheden waarbij we van nuttige achtergronden werden voorzien. Het was slim om de wisseling van de wacht op een iets minder touristische plek te bekijken, want hierdoor hadden we een voortreffelijk uitzicht. De tour voerde verder langs Buckingham Palace, het Palace of Westminster en Westminster Abbey. Het mooiste verhaal was dat van het "Gunpowder Plot" dat ook de oorsprong van het [Guy Fawkes Bonfire](/?ai1ec_event=guy-fawkes-bonfire&instance_id= "Guy Fawkes Bonfire") duidelijk maakte. Op de tweede plaats kwam het verhaal over de Big Ben, de bel in de toren en niet het architecturele hoogstandje zelf. Na de tour hebben we heerlijk geluncht met traditioneel pub-eten bij The Old Monk: Fish and Chips en Bangers and Mash, natuurlijk onder het genot van een (half) pint bier.

Het ochtendprogramma legde de lat hoog voor de rest van de dag, maar ook zonder gids hebben we goed getourist. Na een kijkje voor de poort van 10 Downing Street (let op de Engelse volgorde) hebben we een brug over de Thames overgestoken om van prachtig uitzicht op de Big Ben en de London Eye te genieten. Ook de rest van de wandeling langs de "southbank" bood ons een spectacular uitzicht op de Londense skyline. Een van stops onderweg was het Tate Modern, een bizar museum, maar wel de moeite waard om er even binnen te kijken. Ook kwamen we langs de Southwark Cathedral die van een niet-alledaagse steen is opgetrokken. De laatste bestemming aan deze kant van de rivier was Vinopolis, alwaar we een verscheidenheid aan whiskies hoopten aan te treffen. Zoals de naam eigenlijk al deed vermoeden was dit meer een wijn-aangelegenheid, maar toch leuk om er even gekeken te hebben. Aan het einde van de middag staken we de rivier opnieuw over om door het zakencentrum te lopen. Londenaren zijn creatief met glas, ze bouwen niet alleen puntig (The Shard), maar ook in de vorm van een augurk (The Gherkin, 30 St Mary Axe). Deze vorm schijnt allerlei voordelen te hebben en dat moesten we uiteraard met eigen ogen zien. Zeker van dichtbij is het een imposante verschijning!

Na een pittige maaltijd bij Nando's voerde de underground is snel terug naar het hotel. Op zoek naar een goede bestemming voor de avond besloten we het advies van de Lonely Planet gids op te volgen en naar The Edinboro Castle te gaan. Op de kaart leek het dichtbij, maar in werkelijkheid was het nog een behoorlijke wandeling door het donkere Regent's Park. We hadden dit graag over voor een de echte pub ervaring.

<strong>Zaterdag</strong>

Vandaag begonnen we met het bezoeken van meer touristische hoogtepunten: de Tower of London en de Tower Bridge. Deze historische bouwwerken zijn extra indrukwekkend omdat ze worden omringd door moderne hoogbouw. De smaak van het zakencentrum te pakken hebbende, gingen we op zoek naar het Bankmuseum, maar helaas bleek dit in het weekend gesloten. Onder het genot van een (moeilijk besteld) kopje koffie met gebak stippelden we de rest van de dag uit. De imposante St. Paul's Cathedral moet je zeker gezien hebben bij een bezoek aan Londen. De Millennium Bridge is niet alleen voor Harry Potter liefhebbers een feest van herkenning, maar bied ook een prachtig uitzicht over de Thames en zowel de noord- als zuidskylines van de stad.

De middag en avond kronkelde langs al eerder bezochte locaties: Covent Garden en Trafalgar Square, beiden zeer gezellige pleinen! Aan Trafalgar Square ligt de National Gallery. Net als veel andere museua in London konden we hier gratis naar binnen en dat hebben we dan ook vrijwillig gedaan. We hebben ons goed vergaapt aan de meesterwerken en konden vooral de vele Hollandsche (let op de spelling) schilderijen waarderen. Omdat we de smaak te pakken hadden hebben we ook meer algemene Brittish Museum bezocht. De vele historische voorwerpen afkomstig uit alle hoeken van de wereld interesseerden ons mateloos. Ook voor wie architectuur prefereert boven museua kan zich vermaken, want beide museua huizen in prachtige panden.

Tegen etenstijd bleek het bij Covent Garden enorm druk met rijen voor alle restaurants. Uiteindelijk hebben we heel uniek gegeten: afhaalnoedels al zittend op de voet van het standbeeld van Henry Havelock op het Trafalgar Square. Vanaf hier konden we het drukke avondverkeer observeren en genieten van de laagstaande zon die de toren van Big Ben in een gouden licht deed baden. Omdat we deze dag ook nog naar Green Park (letterlijk groen, er zijn geen bloemen) of St James Park wilden gaan, hebben we hier ons avondprogramma aan gewijd. Met een pak bier en snacks uit de supermarkt hebben we daar heerlijk op het terras van een gesloten parkpaviljoen gezeten. Alhier bekrooop ons zowaar het strandgevoel! Toen het toch wel koud werd zijn we teruggekeerd naar het hotel.

<strong>Zondag</strong>

Het lijkt alsof we op vrijdag en zaterdag al flink wat meters hebben gemaakt, maar in werkelijkheid viel er in het westen van Londen nog veel nieuws te zien. Vandaag werd ook de London Marathon gelopen op een fraai parcours rond de Thames en in het westen konden we de ergste drukte mooi vermijden. Om van het weer te genieten zijn we vandaag lopend op pad gegaan. Zodoende doorkruisden we een deel van Hyde Park en allerlei chique woonwijken om uiteindelijk bij onze eerste bestemming van de dag aan te komen: Harrods. Dit beroemde warenhuis is de perfecte plaats om de portemonnee te legen: wat een waanzinnige verzamelijk dure spullen wordt hier verkocht! Om de twijfel weg te nemen over de vraag of er mensen zijn die zich dat kunnen veroorlofen hoef je slechts een kijkje te nemen in een straat verderop. Daar staat een peperdure Rolls-Royce geparkeerd, als de eigenaar nog maar genoeg geld over heeft...

Na dit bezoek hadden we nog niet minder dan drie musea op het programma staan: het Victoria and Albert Museum, het National History Museum en het Science Museum. Onze verwachtingen liepen ook in die volgorde op, maar achteraf bekeken bleek het omgekeerde het geval. In het Victoria and Albert Museum worden onder andere smeedijzeren tuinhekken tentoongesteld. Dat klinkt niet erg bijzonder, maar deze collectie laat fraai zien dat kunstenaars ook met alledaagse voorwerpen hun creativiteit kunnen laten vloeien. Bij het National History Museum dachten wij aan de Briste tegenhanger van het museum uit de film Night at the Museum. Helaas hebben wij alleen een ietwat kinderachtige tentoonstelling over aardbevingen en vulkanen gezien. Het is ons nog steeds onduidelijk of in de rest van het museum wel de gewenste voorwerpen worden tentoongsteld en zo ja: of dat ook gratis is en waarom dat niet beter staat aangegeven. Het Science Museum is voor een deel de grote broer van Nemo met veel interactieve opstellingen, maar biedt tegelijkertijd ook ruimte voor interessante mechanische voorwerpen. Opengewerkte auto's, satellieten, raketten, fabriekshallen en stoommachines zijn slechts een paar van de topstukken. Waarschijnlijk hebben we elk van deze musea enigzins tekort gedaan met onze haastige bezoeken, maar we kunnen ze in ieder geval afstrepen!

Om het weekend rustig af te sluiten zijn we terug gegaan via Hyde Park en daar hebben we nog even van de zon genoten. Een laatste rit met de underground bracht ons daarna terug bij het hotel en een busje bracht ons vervolgens naar het vliegveld. Aldaar scheidden onze wegen weer en hebben we onze tocht "huiswaarts" door de lucht vervolgd. Van deze welbestede trip kunnen we nog lang nagenieten!

Om te laten zien dat wer er echt alledrie waren hebben we voornamelijk foto's van elkaar geschoten:
[nggallery id=47]