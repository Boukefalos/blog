---
id: 1029
title: Beach BBQ
layout: post
---
Volgende week vertrekt de Italiaanse collega Luca (uit een andere onderzoeksgroep) die mee was op bezoek naar [Anstruther][1]. Vanwege het mooie weer besloten we dat een barbecue een feestelijke afsluiting zou zijn. Ook een Belgische collega vertrekt volgende week. Ik had haar nog niet eerder ontmoet, maar het was grappig om een praatje in het Nederlands / Vlaams te maken: de anderen snapten er niks van! In eerste instantie waren we met zo'n 10 mensen, maar later kwamen daar nog zo'n 15 bij. Gelukkig bood de West Sands meer dan genoeg ruimte.

Het organiseren van een maaltijd op dergelijke schaal lijkt een ondoenlijke onderneming. Toch hebben we het erg efficiënt aangepakt: per twee personen kocht iedereen zijn eigen vlees, drinken en een wegwerpbarbecue. Op deze manier kon iedereen zelf kiezen en aanschuiven wanneer het werk erop zat. Met nog wat verdere coÃ¶rdinatie met betrekking tot attributen zoals borden en bekers waren de boodschappen eigenlijk zo gedaan. We hebben nog even getwijfeld om whisky te kopen, maar hebben het vanwege het gebrek aan goede glazen bij bier gehouden.

Bij aankomst op het strand was de eerste prioriteit het openen van het bier. Hierna bleek het nogal lastig om de barbecues te ontsteken want er stond een aardige wind. Door deze verkoelende bries duurde het nogal lang voordat het vlees gaar was, maar dat was geen bezwaar want we zaten gezellig. Toen het vlees op was hebben we de kolen samengevoegd teneinde een gevonden boomstam te laten ontbranden. En dat is gelukt! Hierdoor hadden we na een fraaie zonsondergang (tegen tien uur) een warm vuurtje en konden we nog even blijven.

Het is traditie om na een stage / studie te dompelen en dat heeft Luca dan ook gedaan. Ter aanmoediging zwom ook de Griekse collega Aggeliki (ook uit een andere onderzoeksgroep) een baantje. Even daarvoor waren er ook al twee Franse collega's te water geraakt, kennelijk was het lekker warm! Na een spectaculair zwaardgevecht met de vonkende doorgebrande boomstam zat de barbecue erop.

Hierna ben ik met een aantal anderen nog even naar de pub gegaan om dan toch een whisky (Talisker!) te drinken. Hier heb ik een praatje gemaakt met Oostenrijkse collega die onlangs is gepromoveerd. Hij blijkt een fanatiek windsurfer te zijn, tof! Toen de pub sloot was het tijd om huiswaarts te keren. Het was een lange dag (alles bij elkaar zo'n 18 uur op), maar zeer geslaagd. Nu maar hopen dat er nog veel van deze mooie zomeravonden komen, dan weten we ze zeker te benutten.

 [1]: {% post_baseurl 2014-05-18-edinburgh %} "Anstruther"