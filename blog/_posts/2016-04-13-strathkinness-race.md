---
title: Strathkinness to Blebocraigs Race
description: 
---
[1]: http://www.fifeac.org/events/fife-ac-events/midweek-series/1158-midweek-series-2016.html
[2]: http://www.fifeac.org/events/fife-ac-events/strathkinness-blebocraigs.html
[3]: {% post_baseurl 2016-04-12-dinner-sue %}
[4]: https://flow.polar.com/training/analysis/518761805

De atletiekvereniging van de provincie Fife (originelerwijs Fife AC genaamd) organiseert ieder jaar de [midweek series][1], bestaande uit diverse wedstrijden op fraaie lokale parcours. Vandaag was de eerste in de reeks!

<a name="more"></a>

Zoals de naam zegt vinden deze wedstrijden doordeweeks ('s avonds) plaats, dus ik kan in theorie gelijk uit mijn werk door. Het is fijn dat er nu ook 's avonds nog een paar uur daglicht is, maar helaas was het vandaag grauw, nat en koud. Ook onhandig was dat de wedstrijd om 19:30 startte, dus qua avondeten kwam dat niet erg goed uit. Uiteindelijk heb ik als compromis om 17:00 een portie noedels gegeten.

De [wedstrijd][2] begon in het nabijgelegen Strathkinness en voerde langs een zo mogelijk nog kleiner dorpje genaamd Blebocraigs. De omschrijving op de website is te mooi om te vertalen:

"A scenic undulating 4.5 mile course with a mix of road, country paths and trails."

En daarmee was ook niets te veel gezegd... Undulating zou letterlijk golvend moeten betekenen, maar dat is duidelijk een relatief begrip. Ik had het nog redelijk zwaar met het hoogteverschil van zo'n 90 meter, maar dat kan er ook mee te maken hebben dat ik de dag ervoor veel had [gegeten][3].

Ook de beloofde mix van weg, pad en landweg (lijkt me accuraat vertaald) was naar verwachting. Redelijk goed voorbereid liep ik op mijn trail schoenen en zo bleef het uitglijden over de modderige stukken redelijk gecontroleerd.

Uiteindelijk heb ik niet onwijs snel gelopen ([30:43][4] over iets meer dan 7 kilometer), maar ik heb me zeker vermaakt. Het geheel werd ook zoals gebruikelijk (doch niet minder feestelijk) afgesloten met gebak na afloop. Dat volstond zeker als diner!

Dit zou absoluut een route zijn om met beter weer nog eens naar terug te keren. Voor nu kijk ik al uit naar de volgende wedstrijd!