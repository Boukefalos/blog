---
id: 2854
title: Northern Ireland
author: Rik
layout: post
---
Congressen zoals die [afgelopen juli in Spanje][1] zijn niet alleen van wetenschappelijke waarde, het zijn ook uitmuntende gelegenheden om nieuwe contacten op te doen. Hoewel het leuk is om mensen van ver weg te ontmoeten, is het wellicht nuttiger om dichter bij werkenden te leren kennen. Een goed voorbeeld waren de Ieren en Engelsen, die zijn dichtbij genoeg gelokaliseerd om even op bezoek te gaan. Zodoende ben ik een weekend in Belfast (Noord Ierland) en omstreken rondgeleid!

Omdat ik geen vakantiedagen wilde opnemen had ik een strakke planning gemaakt: op zaterdagochtend heen vliegen om 7 uur en op maandagochtend terug vliegen om 8 uur. Op die manier zou ik zaterdag voor 10 uur in Belfast zijn en maandag om 11 uur weer op mijn werk, een knap staaltje tijd optimalisatie? Het nadeel was natuurlijk erg vroeg opstaan!

Belfast is een redelijk compacte en moderne stad die ook een behoorlijk aantal meer klassieke gebouwen huisvest. Gedurende de dag hebben we vrijwel alle toeristische attracties bezocht, te beginnen met de gezellige St George's Market. Daarna zijn we voor het overzicht naar het centraal gelegen panorama uitzicht platform bij Victoria Square gegaan. Vanaf hier waren vele andere bestemmingen zichtbaar.

Met prachtig weer zijn we langs The Big Fish de River Lagan overgestoken richting Titanic Quarter. Hier leerde ik dat de Titanic hier gebouwd is, interessant wel! 's Middags hebben we van een pub lunch (inclusief bier) gesmikkeld bij [White's Tavern](http://www.tripadvisor.nl/Attraction_Review-g186470-d606886-Reviews-White_s_Tavern-Belfast_Northern_Ireland.html). Net als de later op de dag bezochte [Crown Liqour Saloon](http://www.nicholsonspubs.co.uk/restaurants/scotlandandnorthernireland/thecrownliquorsaloonbelfast) (helaas vol, geen drinken) is dit een van de oudste horeca gelegenheden in de stad. Andere bestemmingen waren The MAC op het knusse St Anne's Square. Je zou in deze kunstgalerij hoge verwachtingen hopen waar te maken, maar in dit verwarrende betonnen gebouw konden we slechts een paar schilderijen ontwaren - en die waren nog lelijk ook.

Mooier waren de St Anne's Cathedral en de City Hall. In die laatste waren we voornemens een toeristische tour te volgen, maar we hadden ons per ongeluk bij een ongerelateerde tour over de geschiedenis van Belfast aangesloten. Toen we daar na 20 minuten achter kwamen, hadden we wel mooi de inleiding meegepakt! In hoeverre de Town Hall echt als stadhuis wordt gebruikt is mij onduidelijk, want het stond bomvol diverse exposities met schildelrijen en (historische) informatie over de stad.

De collega bij wie ik op bezoek was woont in Queen's Quarter dat niet geheel toevallig de naam geeft aan de Queen's University Belfast. Hier was genoeg te doen: het bewonderen van het prachtige universiteits hoofdgebouw, de nabijgelegen botanische tuin (!) en het Ulster Museum (nationale geschiedenis en wetenschap), poolen in de bar van de studentenvereniging, in het lab kijken en dineren bij een (onbijzonder) restaurant waarvan ik de naam ben vergeten. Voor de duidelijkheid: Ulster is een provincie van het oorspronkelijke Ierland en beslaat nu tweederde van Noord-Ierland.

In de foto's zouden de meeste van de genoemde bestemmingen redelijk eenvoudig herkenbaar moeten zijn:

[nggallery id=87]

's Avonds zijn we met diverse collega's (zelfs uit Iran!) en vrienden daarvan gaan voorborrelen bij iemand thuis om daarna de feestelijkheden voort te zetten bij de enorme "bar" [Lavery's](http://www.laverysbelfast.com/). Bar is slechts een benadering van gepaste benaming, want diverse verdiepingen en zalen van deze gelegenheid bieden voor ieder wat wils: pool, pub, dansvloer en biertuin. Het moge duidelijk zijn wat mijn meest en minst favoriete gedeeltes waren. Na gezellig vermaak was het behoorlijk laat/vroeg tijd om weer huiswaarts te keren. Het was erg vriendelijk dat ik op een (verassend comfortable) bank mocht slapen, want dat scheelde gedoe met hostels en zo konden we na een beetje uitslapen de volgende dag gemakkelijk weer op pad.

Op het programma stond een bezoek aan de [Giants Causeway](http://www.nationaltrust.org.uk/giants-causeway/), een serie schitterende steenformaties (40.000 bastaltkolommen) aan de noordkust. Na een fraaie autorit door het op oost-Schotland gelijkende landschap kwamen we aan bij deze bestemming die letterlijk "weg van reuzen" betekent. De legende gaat dat deze door vulkanische activiteit (60 miljoen jaar oud) gevormde verbinding tussen Noord-Ierland en Schotland ooit door reuzen uit de respectievelijke landen werd gebruikt om met elkaar op de vuist te gaan. Hierover en over de wetenschappelijke achtergronden is nog veel meer te vertellen, maar ik zal me beperken tot het tonen van tot de verbeelding sprekende foto's:

[nggallery id=88]

Als een ware geoloog heb ik een specimen dat was afgebroken van een van de kolommen meegebracht. Kom maar in Schotland langs als je die zelf wilt aanschouwen als je er niet zelf heen gaat en niet wilt wachten tot ik weer terug kom.

Op de terugweg richting Belfast zijn we door een haag van bomen gereden: de Dark Hedges. Deze tweehonderd jaar oude laan versierde ooit de oprijlaan van een landhuis en is nog steeds een populaire attractie. Voor liefhebbers van Game of Thrones zou deze locatie herkenbaar kunnen zijn, want deze is te zien in de eerste aflevering van het tweede seizoen. Verder zijn meer delen van deze televisieserie in Noord-Ierland opgenomen en er schijnt ook een speciale filmstudio te zijn in Titanic Quarter in Belfast. Dit klinkt misschien leuk, maar in de praktijk was het erg druk met touristen, dus een mooie foto maken zat er helaas niet in. Zoek zelf een afbeelding op, of probeer een indruk op te doen met mijn poging:

[nggallery id=89]

Hiermee zat het interessanste gedeelte van mijn trip er alweer op, want eenmaal terug in de stad was het na een hapje eten al snel tijd om wat slaap in te halen. De volgende ochtend moest ik immers vroeg op weg naar het vliegveld voor wat een bijzonder soepele terugreis zou worden. Om 7 uur kon ik op het vliegveld de verleiding niet weerstaan om een fles [Connemara](https://www.thewhiskyexchange.com/P-2849.aspx) whiskey aan te schaffen (speciale aanbieding). Helaas was daarvan fles open om eerst een beetje te proeven, maar omdat dit de enige geturfde (dus rokerige) whiskey uit Ierland is, nam ik aan dat het wel goed zou zijn. Gelukkig heb ik dat later tijdens het uitzoeken van de foto's kunnen bevestigen. De medewerker op het vliegveld was zo vriendelijk om mij twee andere whiskeys te laten proeven: zowel de single grain als de single malt variant van de [Teeling](http://teelingwhiskey.com/teeling-whiskeys/) whiskey. Wie had kunnen denken dat ik op deze manier ook nog mijn whiskey (let op de ey) kennis kon opvijzelen? Na deze proeferij was het tijd voor ontbijt, en reis per vliegtuig, bus en auto om na een sterke kop koffie redelijk energiek aan het werk te gaan.

Het was al met al een vermoeiend programma, maar ik ben erg tevreden met de geslaagde invulling die we op deze manier aan het weekend hebben gegeven. Ik heb zowel Belfast als een fraai deel van Noord-Ierland daarbuiten gezien, op naar de volgende bestemming!

 [1]: {% post_baseurl 2015-07-13-spain %} "Spain"