---
id: 1208
title: Moving (2)
author: Rik
layout: post
guid: /?p=1208

categories:
  - Uncategorized
---
Verhuizen naar het huis van de buren lijkt nogal omslachtig. Immers, het inpakken, uitpakken en herorganiseren van alle spullen kost nog meer moeite dan het verplaatsen ervan zelf. Toch is mijn verhuizing van nummer 3 naar nummer 1 Lindsay Gardens zeer de moeite waard. De huizen zijn even groot (maar gespiegeld), maar nummer 1 is praktischer ingedeeld. In plaats van een gang naar de keuken en aparte woon en eetkamers in nummer 3, heeft nummer 1 een klein halletje met een gecombineerde woon en eetkamer. Niet alleen veel gezelliger, maar ook ruimer en veel lichter met ramen aan twee kanten. Daarnaast heeft nummer 1 een aanbouw die als schuur dienstdoet, hartstikke handig. De tuinen van beide huizen stellen weinig voor, dus dat maakt geen verschil.

In plaats van met een (narige) huisbaas en een andere promovendus, deel ik het huis nu met Italiaanse collega Enrico. Het huis heeft twee grote en een kleine slaapkamer. Waar ik in nummer 3 de kleine kamer aan de voorkant van het huis tot mijn kot mocht bestempelen, heb ik nu een grote slaapkamer aan de achterkant van het huis tot mijn beschikking. Vanaf hier heb ik een leuk uitzicht op het parkje achter het huis, de straat en de tot in de puntjes verzorgde tuinen van de buren. Het beste van alles is dat ik evenveel huur betaal als dat ik bij nummer 3 deed!

Omdat ik van mijn oude huisbaas mijn borg nog tegoed had, kon ik uiteraard niet onder de eindschoonmaak uit. Details zal ik jullie besparen, maar het was nog best vermakelijk om de tapijten te reinigen met een echte [Rug Doctor][1]. Uiteraard zal ik later uitgebreid schrijven hoe mijn nieuwe huis bevalt!

 [1]: http://www.rugdoctor.com/