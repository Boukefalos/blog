---
title: Viva Orlando
description: De dag van het promotie-examen van een Italiaanse collega.
---
In het Verenigd Konkinrijk wordt een promotietraject anders dan in Nederland afgesloten met een soort mondeling examen (viva) achter gesloten deur. Het is daarbij de bedoeling dat je gedurende zo'n twee tot vier uur tegenover twee experts je onderzoek en opgedane kennis verdedigt. Vandaag was de grote dag voor Orlando, een collega uit zuid Italië.

<a name="more"></a>

Zijn viva begon al om negen uur 's ochtends en natuurlijk waren wij benieuwd wanneer het afgelopen zou zijn. Dat bleek al na tweeënhalf uur! Dit goede nieuws werd ons door de glunderende Dr. in de chemie medegedeeld.

De laatste officiële taak van de dag was het bijwonen van een lezing door één van de examinatoren, een professor uit Leeds. Misschien was afnemen van het examen voor haar niet zo zwaar als voor Orlando, maar vol energie wist zij ons te vertellen over haar eigen zeer interessante onderzoek.

Hierna kwam de onderzoeksgroep bijeen voor gebak en champagne. Na nog een klein beetje werk hebben we de dag hierna feestelijk afgesloten in de pub met diner en bier.

Zeker op momenten als deze besef ik hoe de tijd vliegt: er zijn nog maar twee collega's voor mij aan de beurt!