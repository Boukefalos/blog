---
title: Edinburgh
description: Een lang weekend vol sportief en feestelijk vermaak.
end_date: 2016-05-31
---
[1]: http://www.edinburghmarathon.com/
[2]: https://www.holidaylettings.co.uk/rentals/corstorphine/6827390?m=28426
[3]: https://www.tripadvisor.co.uk/Restaurant_Review-g186525-d4681809-Reviews-Oak_Inn-Edinburgh_Scotland.html
[4]: https://en.wikipedia.org/wiki/Donaldson%27s_School
[5]: http://www.dynamicearth.co.uk/
[6]: http://www.walkhighlands.co.uk/lothian/arthurs-seat.shtml
[7]: http://www.circusedinburgh.com/
[8]: http://www.nms.ac.uk/national-museum-of-scotland/
[9]: https://www.nationalgalleries.org/national
[10]: http://www.princes-street.com/interest/princes-street-gardens.html
[11]: https://www.edinburgh.gov.uk/directory_record/164091/gyle_park
[12]: https://www.jdwetherspoon.com/pubs/all-pubs/scotland/edinburgh/the-white-lady-edinburgh
[13]: {% post_baseurl 2016-05-04-beer-tasting %}
[14]: https://www.facebook.com/GarfunkelsCoffeeHouse
[15]: http://www.edinburghmuseums.org.uk/Venues/The-Writers--Museum
[16]: http://www.edinburghmuseums.org.uk/venues/museum-of-childhood
[17]: http://www.edinburghmuseums.org.uk/venues/museum-of-edinburgh
[18]: http://www.edinburghmuseums.org.uk/Venues/The-People-s-Story
[19]: http://www.parliament.scot/visitandlearn/9983.aspx
[20]: https://www.royalcollection.org.uk/visit/palace-of-holyroodhouse
[21]: http://www.edinburghguide.com/venue/standrewsquare
[22]: http://www.auldhundrededinburgh.com/
[23]: http://www.edinburghcastle.biz/
[24]: http://www.rbge.org.uk/
[25]: http://www.walkhighlands.co.uk/lothian/pentland-hills.shtml
[26]: http://www.edinburgh.gov.uk/pentlandhills/info/15/routes_and_trails/39/capital_view
[27]: http://www.midlothian.gov.uk/info/200131/snowsports_centre

De afgelopen twee jaar ben ik steeds voor mijn verjaardag Nederlandwaarts gekeerd. Dit jaar hadden we sportief besloten om mee te doen om met de [halve marathon van Edinburgh][1]. Omdat deze twee evenementen elkaar dit jaar slechts een dag ontlopen hebben we ze gecombineerd en zijn we met z'n allen naar de Schotse hoofdstad afgereisd voor een lang weekend weg.

<a name="more"></a>

**Vrijdag**

Na de lunch ben ik van mijn werk vertrokken om de rest van het vliegveld op te halen. Dat was makkelijker gezegd dan gedaan, want gratis parkeren is er op het vliegveld niet bij en er worden exorbitant hoge prijzen gerekend om bij de aankomsthal te wachten. Ik ben zo dicht mogelijk bij op een weg nabij de autoverhuur half in het gras geparkeerd. Gelukkig ben ik niet op de bon geslingerd en konden we spoedig met z'n vijfen op weg naar ons [appartement][2]. Deze lag ongeveer halverwege het vliegveld en het centrum vlakbij een grote supermarkt, een bushalte en diverse restaurants. Ook van binnen bleek deze accomodatie prima toegerust om ons tijdens ons verblijf een luxe thuisbasis te kunnen bieden.

Na wat boodschappen gedaan te hebben besloten we niet meer de stad in te gaan maar in de buurt te gaan eten. Onze keuze viel op de [Oak Inn][3] en daar hebben we ons tegoed gedaan aan echte pubklassiekers zoals fish&chips en steak pie. Kennelijk stond er 's avonds karaoke gepland, want net toen we klaar waren met eten gingen de discolampen aan en werd er snerpende muziek op gezet. Een grappige ervaring, maar we zijn snel opgestapt om thuis verder te borrelen.

**Zaterdag**

Vandaag begon het echte Edinburgh-programma! In de bus richting het centrum werd gelijk duidelijk dat deze historische stad bomvol fraaie gebouwen staat. Zo reden we langs [Donaldson's School][4], een school voor doven en slechthorenden die kennelijk geld over hebben. Aangekomen in het centrum liepen we allereerst naar het gebouw van [Dyanmic Earth][5] vlakbij [Arthur's Seat][6] want Bram moest zijn startnummer voor de volgende dag ophalen. We waren net op tijd om de finish van de 5 kilometer wedstrijd te aanschouwen.

Flink geïnspireerd voor onze eigen loop zijn we weer dieper het centrum in gelopen voor koffie en gebak bij het [Circus Cafe][7]. Hierna hebben we wat cultuur opgenomen bij het [nationale museum][8]. Met het steeds mooier wordende weer was het zonde om nog langer binnen te blijven en de rest van de dag hebben we ons vermaakt op de Grassmarket en de Royal Mile. Toen we voor vandaag genoeg hadden van de "Old Town" zijn we doorgegaan naar de "New Town", maar niet om halverwege nog even te kijken bij de [nationale gallerij][9].

Toen we bij een kledingwinkel langskwamen heb ik van de gelegenheid gebruik gemaakt om wat nieuwe korte broeken en t-shirts te kopen. Ook kreeg ik nu mijn eerste vervroegde verjaardagscadeau: Breaking Bad slippers! We hadden nu wel genoeg gedaan en nadat we wat bier en snacks hadden gekocht zijn we lekker gaan loungen in de zonovergoten [Princes Street Gardens][10]. Inderdaad, drinken in het openbaar is in Edinburgh toegestaan!

Na een welbestede dag dachten we snel huiswaarts te keren, maar door op de gok een bus uit te kiezen kwamen we onbedoeld nog even in de haven terecht. Hier gold: niet echt gepland, maar toch leuk om er even geweest te zijn. Toen we eindelijk terug waren hebben we de laatste koolhydraten gestapeld middels een forse portie pasta. Hierna was het al bijna direct bedtijd, want de volgende dag zouden we vroeg op moeten!

{% include gallery.html gallery='2016-edinburgh-saturday' %}

**Zondag**

Vandaag stond in het teken van onze halve marathon! Al redelijk zenuwachtig stonden we rond 5:30 op voor een klein ontbijt om daarna met de auto en bus rond 7:15 nabij de start in het centrum (London Road) te verschijnen. Moeder is toen doorgereisd naar de finish alwaar ze ons spoedig hoopte toe te juichen. Nadat wij onze tassen hadden ingeleverd en een beetje hadden opgewarmd, konden we niets anders doen dan de minuten aftellen tot de start om 8:00. Het was zo vroeg nog een beetje koel en bewolkt, maar de afwezigheid van wind maakte de omstandigheden nagenoeg perfect.

Toen het zo ver was werden we door doedelzakspelers op gang gebracht. Eenmaal over de mat die de tijdsregistratie startte was ons doel om niet alleen zo snel mogelijk 21.1 kilometer af te leggen, maar ook om het fraaie parcours in ons op te nemen. Hier was veel gelegenheid toe, want we liepen gevarieërd langs het Hollyrood Park, de stad en de kust tot in Musselburgh. Het was leuk dat er zowel vlak aan het begin en helemaal op het einde lussen in het parcours waren. Ik liep gedurende de gehele wedstrijd voorop en kon de anderen zo nog even aanmoedigen.

Zoals dat gaat tijdens wedstrijden liep ik sneller dan ik me in eerste instantie had voorgenomen. Het kwam goed uit dat ik me zo'n 9 kilometer lang bij een klein groepje lopers kon aansluiten die ongeveer hetzelfde tempo liepen. Hoe dichter ik bij de finish kwam, hoe meer het duidelijk werd dat ik ruim onder mijn doeltijd van 1:30:00 zou eindigen. Met flinke aanmoedigen tijdens de eindsprint wist ik uiteindelijk op 1:23:33 te finishen! Hiermee had ik naar uiterste tevredenheid een collega van de hardloopclub verslagen. De rest van de familie heeft ook uitstekende prestaties geleverd met 1:29:09, 1:36:49 en 2:01:49 (raad de volgorde!).

Het was nog best een uitdaging om ons allen na afloop weer te herenigen, maar toen dat was gelukt kon het nagenieten met volle teugen beginnen! Na terug thuis gedoucht te hebben hebben we de rest van de middag geluierd in het nabijgelegen [Gyle Park][11]. Het was fijn om niet zo veel te hoeven lopen, want de spierpijn begon al snel zijn intrede te doen. Alsof we het verdiend hadden was het nu strakblauw, zonnig en heerlijk warm. Toen we hier genoeg hadden genoten zijn we lekker uit eten geweest bij het op loopafstand gelegen [White Lady][12]. Hier hebben we ons opnieuw tegoed gedaan aan diverse pubklassiekers. We zaten nu zo vol dat we eigenlijk geen pap meer konden zeggen en eenmaal thuis zijn we lekker vroeg onder zeil gegaan.

{% include gallery.html gallery='2016-edinburgh-sunday' %}

**Maandag**

Met de officiële inspanning van gisteren was het nu tijd voor een ander deel van het hoofdprogramma van deze trip: Bram's en mijn verjaardag! Na het ontbijt met croissants en kaarsjes uitblazen werden we verrast met geschenken. Naast een hele boel Nederlandse waren kreeg ik een zwembroek, een T-shirt en een bon voor een nader te bepalen geschenk: gulle verwenning! Ik had Bram twee speciale bieren die ik [laatst bij een tasting][13] had geproefd gegeven. Helaas reisden ze alleen met handbagage, dus deze mochten nog niet mee naar Nederland.

Na deze onthullingen zijn we opnieuw naar het centrum van de stad gegaan. Eerst hebben we van koffie en gebak genoten bij [Garfunkels Coffee House][14] op de Royal Mile. Hierna zijn we deze imposante hoofdstraat nog wat doorgeslenterd en hebben we een aantal steegjes verkend. Zodoende kwamen we bij het [Writers' museum][14] uit, daar moesten we natuurlijk even naar binnen. De smaak te pakken hebbende zijn we de mile heuvelafwaarts gelopen en hebben we nog een drieluik aan musea bezocht: dat van [Childhood][15], [Edinburgh][16] en tenslotte [The People's Story][18]. Helemaal onderaan, nog voorbij het knotsgekke [parlementsgebouw][19] hebben we nog een glimp opgevangen van het fraaie [Palace of Holyroodhouse][20].

We hadden nog redelijke last van onze benen, dus we zijn met de bus weer naar boven gereden om tenslotte in het [St Andrew Square][21] park in the "New Town" neer te zetelen. Aldaar hebben we weer heerlijk geborreld en van de zon genoten, we troffen het ook vandaag weer! Na dit moment van rust was het al te laat voor andere attracties dus we besloten op tijd op zoek te gaan naar een geschikte locatie voor een feestelijk diner. Gelukkig hadden we keus te over en we kwamen uit bij [Auld Hundred][22]. Het is ongeloofelijk wat een enorme porties verukkelijke fish&chips hier werden geserveerd!

Na het eten besloten we nog een stukje door te stad te lopen om de spijsvertering aan te zwengelen. Hiertoe doorkruisden we eerst de Princes Street Gardens. Een pad zou omhoog kronkelen richting het [kasteel][23], maar dit was bovenaan vanwege werkzaamheden afgesloten. Na nog wat omzwervingen vonden we dat we deze dag goed besteed hadden en keerden we weer huiswaarts.

{% include gallery.html gallery='2016-edinburgh-monday' %}

**Dinsdag**

Na de afgelopen dagen in het centrum van Edinburgh te hebben vertoefd besloten we het op deze laatste dag ons vermaak iets daarbuiten te zoeken. Het eerste onderdeel op ons progamma was een bezoek aan de [Royal Botanic Garden][24]. Deze botanische tuin is niet alleen royaal, maar ook bijzonder uitgestrekt. Eind mei leek een ideaal moment voor een bezoek, want vrijwel alle planten stonden er bijzonder florisant bij! Opnieuw troffen we weer voortreffelijke zomerse omstandigheden.

Als tweede bestemming hadden we besloten om een stukje te gaan wandelen in de [Pentland Hills][25]. Terwijl de botanische tuin ten noorden van het centrum ligt, liggen deze heuvels ten zuiden, dus we hadden een interessante route af te leggen. De rit werd nog bemoeilijkt door een afgesloten weg, maar we hebben wel weer leuk een aantal diverse wijken van Edinburgh gezien.

De uitgekozen wandelroute was veelbelovend genaamd [Capital View][26]. Interessant genoeg begon deze nabij een [borstelbaan][27] waar daadwerkelijk mensen op aan het skiën waren! De route maakte zijn naam meer dan waar en naarmate we een beetje klommen ontvouwde zich een panorama van het vliegveld tot aan Musselburgh: zeer de moeite waard! Ook hier hebben we van de gelegenheid gebruik gemaakt om even lekker in de zon te zitten.

Helaas was het al spoedig tijd voor het vertrek. Ik hoefde de rest van het gezin alleen maar op het vliegveld af te zetten en kon daarna snel terug naar St Andrews. Zij moesten wachten op vertrek en daarna nog doorreizen naar Uitgeest en Hoogeveen.

{% include gallery.html gallery='2016-edinburgh-tuesday' %}

Het is duidelijk dat we een onwijs goed weekend hebben gehad met goed gebalanceerde porties sport+luieren, cultuur+natuur en eten+drinken. Laten we een dergelijke trip nog eens herhalen op een andere bestemming!