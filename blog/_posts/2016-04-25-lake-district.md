---
title: Lake District
description: Een weekend weg met de Cross Country club.
end_date: 2016-04-24
---
[1]: http://www.bassenthwaitevillage.co.uk/
[2]: https://www.strava.com/activities/555768548
[3]: https://www.strava.com/activities/555764254
[4]: https://www.strava.com/activities/555766596
[5]: https://www.grasmeregingerbread.co.uk/
[6]: http://theflyingpigbowness.co.uk/
[7]: http://www.hop-skip-jump.com/
[8]: https://nl.m.wikipedia.org/wiki/Beatrix_Potter
[9]: http://www.landscapesforlife.org.uk/
[10]: http://www.snh.gov.uk/about-scotlands-nature/rocks-soils-and-landforms/rocks-and-minerals/geological-foundations/northwest-seaboard/
[11]: https://en.wikipedia.org/wiki/Geology_of_Great_Britain

De Cross Country hardloopclub in St Andrews organiseert ieder jaar een weekendtrip naar een fraaie bestemming in het Verenigd Koninkrijk om onze favoriete sport te beoefenen. Nu ik zo vaak mogelijk met hun trainingen en wedstrijden meedoe leek het me een prima idee om ook mee te gaan op hun trip naar het Engelse Lake District. Tegen de verwachting in hebben we zowaar bijna het hele weekend goed weer gehad!

<a name="more"></a>

Van de diverse nationale parken in Engeland ligt het Lake District het meest noordelijk, in de graafschap Cumbria. We verbleven in de [Parish Room][1], lokaal dialect voor stadshuis, maar in de praktijk een grote zaal voorzien van enorme keuken en sanitaire voorzieningen. Deze ligt in Bassenthwaite, een klein dorpje dat redelijk noordelijk ligt in het Lake District en heel toepasselijk naast het gelijknamige meer.

Diverse groepen vertrokken in een auto en twee busjes op verschillende tijden vanuit St Andrews. Omdat ik de hele dag gewoon ging werken had ik voor de groep gekozen die tegen zes uur 's avonds vertrok. Met een lange reis van zo'n 300 kilometer kwamen we toen laat in de avond aan op de plaats van bestemming. Het grootste deel van de reis was er gelukkig nog wel genoeg daglicht om iets van de omgeving in me op te nemen. Het stuk onder Glasgow had ik nog niet eerder gezien, maar over dit licht glooiende dunbevolkte gebied valt niet veel bijzonders te melden. Bij aankomst hebben we nog even geborreld, maar iedereen ging al redelijk vroeg slapen om de volgende dag energiek aan sportieve activiteiten te kunnen wijden. Qua slaapvoorzieningen had de zaal niets te bieden, dus ik was blij dat ik een slaapzak op de kop had getikt en een luchtbed van een collega had kunnen lenen.

Op zaterdagochtend hebben we om onduidelijke reden bijna het hele Lake District doorkruist om in het dorpje Windermere te parkeren. Omdat de hoofdweg gesloten was moesten we een stuk over een minder courante weg omrijden en deze autorit bood fantastische aanblikken op het bijzonder mooie landschap, maar helaas konden de ramen niet ver genoeg open om een en ander op foto vast te leggen. Windermere ligt aan het meer Bowness-on-Windermere en de bedoeling was of om een stuk langs het meer te gaan hardlopen of om een pad van het meer af te zoeken. Met andere woorden: er was niet echt een plan gemaakt. Uiteraard heb ik me aangesloten bij de groep die voornemens was een lange loop te doen. Het tourisme in Windermere lijkt een beetje op dat nabij Loch Lomond, met veel veer- en rondvaartboten, maar helaas ook met veel privékavels aan het water die het onmogelijk maken om de waterlijn te volgen. Paden landinwaarts waren al even schaars dus we waren gedwongen om een beetje door het dorpje te kronkelen en de doorgaande weg wat te volgen. Niet ideaal, maar zodoende hebben we ons toch vermaakt en de beoogde 10 mijl (16 kilometer) [afgelegd][2].
 
Het was nu zo'n één uur 's middags en nog te vroeg om het al een dag te noemen. Sterker nog, naar later zou blijken zou de hoofdmoot van het progamma nog moeten beginnen! We zijn een stukje teruggereden naar Patterdale om daar inlichtingen te vragen over hikemogelijkheden. Dit pakte erg goed uit, want een mooi pad door een vallei en een berg op bood op diverse punten de gelegenheid om af te slaan en de hike naar wens in te korten. Opnieuw heb ik van die optie geen gebruik gemaakt, want ik was hier immers voor maximaal vermaak! Het beste van alles was dat ik tijdens het hiken alle tijd had om de diverse vergezichten op ons pad op de gevoelige plaat vast te leggen. Het was leuk om af en toe groepen zwaarbepakte Lake-touristen tegen te komen, want die konden ons (zonder bepakking) mooi niet bijhouden. Vanaf de subtop zagen we verderop een redelijk uitdagend pad dat naar de daadwerkelijke top van de berg Helvellyn leidde. Dit voerde over een bergkam waar hier en daar zowaar geklauterd moest worden. Het was duidelijk dat ik me in goed gezelschap bevond, want we hebben ons erg vermaakt op dit "pad" dat onder regenachtige of winderige omstandigheden waarschijnlijk levensgevaarlijk zou zijn.

{% include gallery.html gallery='2016-lake-district-helvellyn' %}

Het was eerst de bedoeling om vanaf de top (950 meter) een stuk zeer stijl af te dalen om een stuk af te snijden en de hike wat te verkorten. De bedoelde afdaling zag er vanaf boven echter zo steil uit dat we steeds dachten dat het niet goed kon zijn. Zodoende hebben we een heel stuk omgelopen om via een een andere bergrug af te dalen en via een een andere vallei terug in de bewoonde wereld uit te komen. We hadden nu hikend ook alweer 10 mijl [afgelegd][3] en de batterij van mijn horloge hield het gelukkig net lang genoeg vol. De laatste mijl langs de weg zal ik voor het gemak dan ook niet mee rekenen.

Hieronder foto's van de groep voor de eerste hardloopsessie en een van een deel van de groep bij de top van de berg Helvellyn:

{% include gallery.html gallery='2016-lake-district-group' %}

Gedurende deze welbestede dag hebben we in totaal minstens 33 kilometer horizontaal en 1 kilometer verticaal afgelegd. Nadat we in groepen hadden gekookt en gegeten (pasta) was het tijd voor welverdiende koffie, borrels en spelletjes. De meesten vonden het opnieuw prima om redelijk op tijd te gaan slapen om ook de volgende dag weer kwiek uit de veren te komen.

Voor mij en en een aantal liefhebbers stond er vandaag een trailrun op het programma. Al zou later blijken dat een hybride bergrun/hike een betere benaming zou zijn. Vanaf de accomodatie was het bereiken van de top van de nabijgelegen berg Skidaw het doel. Op foto's van de omgeving is goed te zien hoe indrukwekkend deze wel niet is.

{% include gallery.html gallery='2016-lake-district-bassenthwaite' %}

Toen we opstonden regende het nog en de top van de berg ging gehuld in bewolking, dat beloofde een barre tocht te worden! Gelukkig werd het net voor vertrek droog. Het eerste stuk voerde voornamelijk door weilanden vol vriendelijke schapen met een beperkt hoogteverschil. Daarna begon het echte pad en na een behoorlijke zware klim werden we bij de top (931 meter) zowaar beloond op wat zonlicht. De beste optie was om via dezelfde terug weg te keren. Dit had als voordeel dat we wisten wat ons te wachten stond. Het eerste stuk was te steil om zonder gevaar voor eigen leven snelheid te maken, maar daarna denderden we als knotsgekke Schotten (sommigen van ons zijn echt Schots) de berg af. De diverse groepjes hikers de we bergopwaarts waren gepasseerd verklaarden ons (wellicht terecht) voor gek. Met deze bijzondere [hardloopsessie][4] konden we opnieuw 14 kilometer horizontaal en bijna 1 kilometer verticaal bijschrijven.

Hoe snel zo'n weekend voorbij gaat werd duidelijk toen we na de lunch onvermijdelijk werden geconfronteerd met inpak en schoonmaaktaken. Een groot deel van de groep die niet mee was geweest met onze loop en in plaats daarvan een wat kortere wandeling had gemaakt was al eerder klaar en vertrok vast richting Grasmere, de laatste echte bestemming van de trip die opnieuw op minstens een uur rijden afstand lag. Helaas bleken zij al weer op weg naar St Andrews te zijn toen wij daar aankwamen. Op deze manier behoorde ik niet alleen bij de groep die als laatste in het Lake District was aangekomen, maar ook bij die die er het langste zou blijven.

Grasmere bleek een grappige doch behoorlijk touristische bestemming. Wellicht het meest het vermelden waard zijn het graf van William Wordsworth (een beroemde dichter) en zijn familie en de winkel die [authentieke gingerbread][5] maakt en verkoopt. Ik heb hier ook een aankoop gedaan en kan bevestigen dat dit Engelse product echt overheerlijk is. De fortuinlijke lezer van het blog die mij binnenkort in levende lijve treft kan zich wellicht gelukkig prijzen met een tasting.

{% include gallery.html gallery='2016-lake-district-grasmere' %}

Al met al hadden we het (zeker vergeleken met de reistijd) redelijk snel bekeken en besloten we om ergens te dineren alvorens terug te keren naar St Andrews. In Grasmere vonden we hiervoor geen geschikte locatie en na wat omzwervingen zijn we in opnieuw in Windermere beland. Tijdens het hardlopen eerder had ik geen gelegenheid gehad om foto's te schieten, dus dat kon ik nu mooi een beetje inhalen. Ik heb me opzettelijk niet met de keuze van een pub/restaurant bemoeid, dus het kon mijn schuld niet genoemd worden dat we pas bij de vijfde gelegenheid ([The Flying Pig][6]) besloten te gaan eten. Klinkt bekend? De meesten van ons hebben zich hier tegoed gedaan aan de traditionele Sunday Roast, in de praktijk een chique maaltje aardappel, vlees en groenten.

Een stukje trivia: tegenover deze pub is de [attractie][7] van [Beatrix Potter][8] gevestigd. Deze beroemde Engelse schrijfster en illustrator schijnt haar inspiratie voor haar verhalen over Peter Rabbit en zijn familie in het Lake district te hebben opgedaan.

{% include gallery.html gallery='2016-lake-district-windermere' %}

Na het eten was het echt tijd om Schotland-waarts te keren, want we hadden nog een lange reis voor de boeg. We kwamen pas tegen middernacht aan en voor iedereen zijn spullen uit de overvolle bus had gevist en ik eindelijk op bed lag was het inmiddels al één uur geweest. Een prima begin van een productieve werkweek zou ik dat niet noemen, maar wat ik aan slaap tekort was gekomen had de hoeveelheid avontuur gedurende dit weekend ruimschoots goedgemaakt.

Deze trip geeft rede tot enige reflectie. Het eerste punt van nadere overweging is de vraag in hoeverre een bezoek aan het Lake District een waardige alternatief is voor een reis door Schotland? De natuur in het uiterste westen van Schotland is wellicht iets extremer, maar het Lake District is daarentegen aanzienlijk bevolkter en mede daardoor zowel beter bereikbaar als bereisbaar. De avontuurlijke reiziger die zonder veel reistijd van uitzonderlijk fraaie wandelingen, hikes en andere outdoor avonturen wil genieten zou een bezoek aan het Lake District zeker moeten overwegen. De vraag hoe de kwaliteit van dit nationale park met dat van de andere parken en "gebieden van buitengewone natuurlijke schoonheid" (Engelse afkorting: [AONB][9]) vergelijkt heeft nog verder onderzoek nodig.

Zoals misschien op een aantal foto's opvalt komt er erg veel leisteen (Engels: slate) voor op zowel de bergen als in de bouwwerken in het Lake District. In Schotland lijkt de situatie geheel anders en nader onderzoek leert dat zeker in het fraaie noordwesten hele andere [steensoorten][10] de boventoon voeren. Ik ben zeker voornemens om mij ooit nog eens nader te verdiepen in de (letterlijk) interessante materie die de [geologie][11] van het Verenigd Koninkrijk is. Misschien ben ik dan wel in staat om mijn waardering voor bepaalde gebieden te relateren aan de aldaar prominente steensoort om zo ook toekomstige bestemmingen te prioriteren.