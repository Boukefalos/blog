---
title: Bank Holiday Weekend
end_date: 2017-05-01
---

In dit cruciale op één na laatste weekend voor de grote reis naar de Verenigde Staten (!) kon ik mij eigenlijk niet veroorloven om grondig van één van de weinige officiële vrije dagen (bank holidays) te genieten. Zondag heb ik dus gewerkt om zaterdag en maandag zorgeloos aan andere activiteiten te kunnen besteden.

<a name="more"></a>

Zoals uit alle verslagen duidelijk mag zijn kan ik niet klagen over het aantal leuke en gevarieerde activiteiten dat ik in Schotland onderneem. Zeker met Lara is het een groot plezier om ook een en ander vooruit te plannen. Zo hebben we al een tijd geleden tickets besteld voor een festival in juni, ik zal daarover later in details treden. Als onderdeel daarvan zullen we op het terrein kamperen en daarvoor hebben we natuurlijk spullen nodig. Dit weekend zijn we in de St Andrews en iets verderop in Dundee op pad geweest om vast wat camping spullen aan te schaffen.

Na het doen van de tweede set inkopen hadden we bedacht om nog een stukje van de omgeving te verkennen. Onze keuze was gevallen op [een deel van het coastal pad](http://www.longdistancewalks.org.uk/fifecoastalpath/w7.html) nabij Wormit, iets ten westen van de hoofdweg tussen St Andrews en Dundee. Het was verbazend hoe afgelegen dit toch redelijk dichtbijgelegen dorpje voelde. Een prima locatie dus om de benen te strekken en zowel de omgeving als het fraaie weer in ons op te nemen.