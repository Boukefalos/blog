---
title: Northern Light
description: Het weekend feestelijk afsluiten met noorderlicht!
---
[1]: http://aurorawatch.lancs.ac.uk/

St Andrews ligt noordelijk genoeg om er het noorderlicht te kunnen zien alleen lukt dat meestal niet omdat het bewolkt is. Het is al diverse keren gebeurd dat ik er vanwege een waarschuwing van [AuroraWatch][1] helaas tevergeefs op uit ging. Vanavond waren de de omstandigheden ideaal: het was koud en kristalhelder!

<a name="more"></a>

Misschien nog beter dan een melding op een website zijn collega's die me gelijk waarschuwden toen zij het mysterieuze groene schijnsel zagen. Inderdaad, zelfs vanuit de voortuin vlakbij een lantaarnpaal was de "Aurora Borealis" te zien. Ik ben gelijk op pad gegaan naar de pier vanwaar een redelijk vrij uitzicht slechts wordt verpest door wat lichtvervuiling uit Dundee. Het was spectaculair om voor eerst het noorderlicht te zien!

Even later ben ik nog naar de West Sands gegaan waar het nog iets donkerder was. Hoewel niet onwijs fel, wist het dansende licht toch een bijna hypnotiserende aanblik te geven. Ik heb geprobeerd zelf wat foto's met lange sluitertijd te maken, maar die zijn niet erg goed gelukt. Daarom bij deze wat foto's van anderen.

{% include gallery.html gallery='2016-northern-light' %}

Ik heb expres foto's van diverse kwaliteit uitgezocht zodat duidelijk is hoe sommige fotografen het noorderlicht hebben geprobeerd "in een beter daglicht" te zetten. In werkelijkheid was deze met het blote oog niet veel helderder dan op één van de minder goede foto's. Erg is dat niet, want ik heb het maar wel mooi gezien vanuit mijn Schotse woonplaats!