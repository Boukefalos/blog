---
title: Gift Sue
description: We hebben de schoonmaakster eens in het zonnetje gezet.
---
De gang waaraan onze labs grenzen valt onder het schoonmaak gebied van Sue, een bijzonder aardige Engelse mevrouw die ons elke vrijdag met gebak verwent. Daarnaast is het ook erg gezellig om 's ochtends een praatje met haar te maken. Om onze waardering eens extra duidelijk te maken hebben we haar met zo'n 9 collega's een reeks geschenken gegeven.

<a name="more"></a>

Het was nog niet gemakkelijk om een geschikt cadeau te bedenken. Eerst dachten we erover om haar eetwaren cadeau te doen, maar we waren bang dat ze die niet op zou krijgen. Het komt namelijk regelmatig voor dat ze na feestdagen chocolade en zoetigheden die ze van familie heeft overgehouden naar ons toe brengt. Zelf eens taart voor haar bakken zou leuk zijn, maar we zouden haar bakkunsten nooit kunnen overtreffen. Dan zou een kookboek wellicht leuk zijn geweest, maar eigenlijk valt aan haar bakvaardigheden weinig meer te verbeteren.

Omdat we met z'n allen behoorlijk wat geld hadden ingezameld, moesten we over een iets luxer geschenk nadenken. Uiteindelijk had ik bedacht dat het leuk zou zijn om haar een bon te geven voor een bezoek aan een spa, inclusief traditionele Engelse afternoon tea/lunch. Daar werd mee ingestemd, dus dat vormde het belangrijkste deel van ons cadeau!

Om het spa bezoek af te toppen hebben we haar nog een mooie plant en een lekkere dessertwijn gegeven. Natuurlijk allemaal feestelijk verpakt en voorzien van een kerstkaart met ondertekening van ons allemaal.

Uiteraard stelde ze onze giften enorm op prijs! Dat werd duidelijk toen ze ons de volgende dag (een woensdag) gelijk een extra taart kwam brengen. Inderdaad, want ook de "normale" vrijdag taart werd niet overgeslagen.