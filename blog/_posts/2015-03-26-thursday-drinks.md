---
title: Thursday Drinks
description: Diverse gelegenheden voor een drankje.
---
[1]: http://www.tripadvisor.co.uk/Restaurant_Review-g186533-d2460724-Reviews-Criterion_Public_House-St_Andrews_Fife_Scotland.html
[2]: {% post_baseurl 2015-03-26-special-whisky-tasting %}
[3]: http://www.drnoodles.co.uk/
[4]: http://www.just-eat.co.uk/restaurants-mr-milanos-ky16/menu
[5]: http://nl.wikipedia.org/wiki/Gefrituurde_Marsreep

Wie dit blog leest zou de indruk kunnen krijgen dat ik een groot deel van mijn tijd in Schotland vul met whisky tastings en andere alcohol-gerelateerde activiteiten. Behalve regelmatige bioscoopbezoeken (ik ben gestopt met rapporteren op dit blog, ik houd nu lijsten bij op IMDb) en sportieve inspanningen is dat inderdaad niet ver van de waarheid. Vele sociale activiteiten vinden nou eenmaal in de avond plaats en daarbij zijn versnaperingen verre van misplaatst.

<a name="more"></a>

Op de heugelijke dag van Sanne's verjaardag was het weer zover. Omdat Zambiaanse collega Byron deze week opnieuw vertrekt (na zijn promotie is hij nog een tijdje aan de slag geweest als onderzoeker), besloten we feestelijk naar de pub te gaan. Het idee was om bij de [Criterion][1] een "steak pie" te gaan eten. Dezen schijnen hier erg goed te zijn, dus met knorrende magen arriveerden we. Door merkwaardige omstandigheden (onwil of miscommunicatie, wie zal het zeggen?) werd ons de mogelijkheid tot bestellen ontzegd.

Erg vreemd, maar er moest toch gegeten worden, want het volgende onderdeel van het avondprogramma (een [whisky tasting][2]) vereiste een goede bodem. Uiteindelijk hebben we bij de uiterst betrouwbare [Dr. Noodles][3] onze slag geslagen. Lees in bovengenoemde link hoe de whisky tasting verlopen is.

Later op de avond leek het een goed idee om bij snackbar [Mr. Milano's][4] langs te gaan. Niet om een normale vette snack te halen, maar om de in Schotland uitgevonden [gefrituurde mars-reep][5] uit te proberen. Na het proeven moeten we toegeven dat dit eigenlijk een behoorlijk smakelijke traktatie is die zelfs minder vet lijkt dan gevreesd.

Na dit uitstapje zijn we nog even terug gegaan naar de Criterion pub om andere collega's gedag te zeggen. Hoewel het hier ook gezellig was met live-muziek, besloot ik toch de aftocht te blazen om nog wat energie over te houden voor de volgende werkdag.