---
title: Car (1)
---
Het is zover, ik heb een auto in Schotland!

Nadat ik al eerder een proefrit had gemaakt in een behoorlijk aftandse Peugeot 206, heb ik de advertenties goed in de gaten gehouden. Met het openbaar vervoer had ik maar een beperkte actieradius en daarbinnen kon ik geen echt goede aanbiedingen meer vinden. Gelukkig kon ik voor gemak kiezen, omdat een Ierse collega zijn auto wilde verkopen. Het ging om een Seat Ibiza uit 2002 met zo'n 90.000 mijl op de teller. Voor een zacht prijsje heb ik hier een hele leuke auto aan die het hopelijk tot het einde van mijn verblijf hier volhoudt. Om het een beetje in verhouding te zien: de auto is ongeveer even duur als m'n nieuwe laptop en maar twee keer zo duur als een jaar lang verzekering.

Tijdens de proefrit werd ik eerst een beetje rondgereden en daarbij kwamen er geen problemen aan het licht. Vervolgens mocht ik op de rustige weg langs de West Sands zelf een paar keer heen en weer rijden. De auto leek op een paar kleine gebreken prima in orde en we hebben de deal gesloten. Zo'n twee weken later was de dag daar om de sleutel te overhandigen. Dat gebeurde midden op de dag in mijn kantoor, dus ik kon er niet meteen mee vandoor gaan. Ik ben voor het gevoel even naar een andere parkeerplaats gereden om daarna weer terug aan het werk te gaan.

's Avonds (vrijdag) moest ik gelijk over de redelijk drukke weg langs het centrum naar huis rijden. Vooral de hellingproef op een stijl kruispunt koste even moeite, maar verder ben ik er zonder kleerscheuren thuisgekomen. De rest van het weekend heb ik met de auto boodschappen gedaan en verschillende ritjes in de buurt gemaakt. De landwegen hier vormen een prima circuit en ik heb met veel plezier alle versnellingen getest.

Ook met ruw terrein heeft mijn nieuwe auto geen problemen, want hij reed gewillig een weiland op voor een fotoshoot:

{% include gallery.html gallery='2014-seat-ibiza' %}

Wat zal ik touren de komende tijd!