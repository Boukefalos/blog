---
id: 418
title: Christmas Holidays
layout: post
end_date: 2014-01-04
---
Na alweer twee maanden in Schotland was het tijd voor kerstvakantie! Wat was het leuk om op Schiphol door Bram en Sanne opgehaald te worden in Brams eigen auto. Tijdens de twee weken in Nederland gevuld met feestelijkheden hebben we diverse activiteiten ondernomen. Tijdens een rit langs Uitgeestse weilanden met laagstaande zon was de gelijkenis met het begrasde Schotse heuvelland onmiskenbaar, beiden erg fraai! Een trip naar de pier in Wijk aan Zee met storm leek een hachelijke onderneming, maar was zeker de moeite waard. Hoewel de pier in St Andrews een touristische attractie is, valt zijn formaat toch in het niet vergeleken bij deze aan de andere kant van de Noordzee. Tijdens een sportieve ronde hardlopen door het duin kon ik nog even genieten van dat soort landschap. Hogere duinen en meer bos dan in de buurt van St Andrews, maar de heuvels (kruisberg lijkt een overdreven naam) vallen dan toch wat tegen.

Wat zeker niet onvermeld mag blijven is dat we nu cadeau's onder (naast) de kerstboom deden in plaats van met Sinterklaas. Om het niet op zijn beloop te laten hebben we al voor kerstavond uitgepakt. Dat bleek een verstandige keuze, want zo konden we een paar dagen extra genieten van de deunen van Black Slate. Hoewel alle geschenken zeer geslaagd zijn, is mijn nieuwe stormparaplu duidelijk het hoogtepunt. Samen met nieuwe schoenen ben ik voorbereid op al het Schotse weer!

Het lijkt traditie te worden om met de chemici af te spreken om een beetje bij te praten en spelletjes te spelen. Het was dan ook zeer toepasselijk om het uit Schotland meegebrachte (chemische) Elementeo uit te proberen. Hoewel grappig en vermakelijk besloten we toch terug te vallen op het meer vertrouwde Carcassone. Dat spel blijft favoriet en dat hebben we de rest van de vakantie dan ook nog veel gespeeld.

In Schotland heb ik geen weegschaal dus ik was zeer verrast om te zijn afgevallen. Of dat komt doordat ik zelf kook, minder snack of loop en werk in plaats van thuis te hangen, als je het weet mag je het zeggen. Gelukkig boden de kerstdagen (kerstkransen, chocola, gourmet en uitgebreid diner) en oudjaarslekkernijen (oliebollen, appelbeignets en appelflappen) een uitgelezen kans om weer wat bij te spekken. Erg lekker al die Hollandse versnaperingen.

Omdat Bram in januari aan zijn promotie begint, moest hij een deel van de vakantie besteden aan inpakken en verhuizen. Met de auto volgeladen voelde het een beetje als wintersport om vast de eerste lading spullen naar Lhee te brengen. Hij heeft ons niet alleen zijn huis, maar ook de omgeving en Astron laten zien. Een mooie, gemoedelijke, bosrijke en wijdse omgeving. Omschrijvingen schieten te kort, maar het is leuk om vast een idee te hebben van waar Bram zijn tijd gaat besteden.

Een vakantie vol gevarieerde bezigheden dus! Naar goed gebruik hebben we erg veel koffie gedronken en dat smaakte naar meer. Gelukkig bood Amazon een scherpe deal voor een Senseo en met de meegebrachte koffiepads werd het mogelijk om ook op de Lindsay Gardens een caffeÃ¯nemoment te creëren. De eerste bakkies zijn gedronken en mogen een doorslaand succes genoemd worden.

Nu terug in Schotland begint het op het werk ook al weer een beetje te wennen. Ik houd jullie op de hoogte!