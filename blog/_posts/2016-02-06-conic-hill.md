---
title: Conic Hill Adventures
description: Een gevarieerd trail/hike/wandel avontuur nabij Loch Lomond.
---
[1]: {% post_baseurl 2015-10-12-hike-glen-clova %} "Hike Glen Clova"
[2]: {% post_baseurl 2015-09-12-autumn-holidays %} "Autumn Holidays"
[3]: http://www.walkhighlands.co.uk/lochlomond/conic-hill.shtml
[4]: https://www.tripadvisor.co.uk/Attraction_Review-g551932-d6494736-Reviews-Conic_Hill-Balmaha_Loch_Lomond_and_The_Trossachs_National_Park_Scotland.html
[5]: http://www.mapmyrun.com/routes/view/978925961
[6]: {% post_baseurl 2016-01-23-devils-burden %} "Devil's Burden"
[7]: https://flow.polar.com/training/analysis/398378824
[8]: https://flow.polar.com/training/analysis/398379556
[9]: https://flow.polar.com/training/analysis/398380072
[10]: https://flow.polar.com/training/analysis/398380402
[11]: http://www.theoaktreeinn.co.uk/

Alweer drie maanden na de vorige [hike][1] met de club en vijf maanden na onze stop bij Loch Lomond tijdens de [fantastische herfsttrip][2] ben ik er terug voor meer.

<a name="more"></a>

In eerste instantie werd er voorgesteld om een [geadverteerde route][3] (4 kilometer, 2-3 uur) te volgen. Deze voert de steile [Conic Hill][4] op en via hetzelfde pad weer terug. Voor mij is dit duidelijk een berg, maar het is grappig dat de Schotten nog over een heuvel (hill) spreken. Hoewel dat deze prachtige bestemming tot zijn recht zou laten komen, werd het nog beter gevonden om de route te verlengen en de top vanaf een andere kant te naderen. Op deze manier zou het klimmen minder steil zijn en zou er meer "hike overblijven".

{% include caption.html
    width='420'
    image='/asset/images/Hike-Conic-Hill.jpg'
    text='De route om en over Conic Hill'
%}

Nieuwsgierig naar de lengte heb ik deze route [geplot in MapMyRun][5]. De resulterende 10 kilometer en de overzienbare klim in combinatie van mijn recente [hardloopavontuur in de Lomond Hills][6] (toevallig dezelfde naam?) brachten mij op het idee om de hike te upgraden naar een trailrun.

Dat klinkt makkelijker dan het is, want er waren wat logistieke vraagstukken te beantwoorden. Al rennend zou ik sneller zijn dan de rest van de groep (zo'n vijftien anderen), maar het was onduidelijk hoeveel precies. Als ik twee keer zo snel zou zijn, dan zou ik twee keer de route kunnen rennen om dan precies op het zelfde moment klaar te zijn. Als ik langzamer dan dat zou zijn, dan zouden de anderen op mij moeten wachten en dat zou vervelend zijn. In dat opzicht zou het misschien beter zijn om na de eerste ronde om te keren en ze tegemoet te komen. Dat had weer als nadeel dat ik dan de steile kant van de berg op moest. Het is best lastig om een oplossing te vinden voor een probleem met zulke diverse variabelen en onbekenden.

Hier kwam allemaal nog bij dat ik pas twee dagen tevoren op de hoogte kwam van deze trip en het vervoer was in principe al georganiseerd. Het zou fijn zijn als ik na een eerste ronde terug bij mijn eigen auto zou kunnen komen voor een korte pauze. Gelukkig was een andere bestuurder inschikkelijk en kon ik als chauffeur optreden. Zodoende vertrokken we op zaterdagochtend richting een regenachtig Loch Lomond met een onduidelijk plan. Ook al zou het allemaal anders lopen dan ideaal zou zijn, ik had in ieder geval al lekker twee uur in mijn Peugeot gereden.

Tijd voor het echte werk! In hardlooprusting spoedde ik mij voor de groep in waterdichte kleding verpakte hikers uit. Wat op de kaart een redelijk geleidelijke klim leek, bleek op sommige plekken iets steiler dan verwacht en zorgelijkerwijs moest ik hier en daar tempo minderen. Mede door een uit Nederland meegebrachte plak ontbijtkoek bleef ik desondanks vol energie doorgaan. Het pad was daarentegen behoorlijk duidelijk en goed begaanbaar en ik hoefde de kaart alleen af en toe raad te plegen ter bevestiging. Op het hoogste punt van de route voerde een zijpad naar de daadwerkelijke top en om tijd te besparen heb ik die overgeslagen. Vanaf dat punt voerde de route zoals gepland behoorlijk steil naar beneden en voor een deel over vriendelijk aangelegde trappen.

Wat een plezier om mij op moordend tempo naar beneden te spoeden! Na een laatste stukje door een fraai bos kwam de parkeerplaats alweer in zicht. Een blik op mijn horloge moedigde mij aan tot een eindsprint. Met resultaat, want ik heb de [eerste ronde][7] al met al in precies één uur afgelegd! Om dit resultaat te vieren heb ik 10 minuten pauze genomen voor lunch en het invullen van een enquête over het gebied. Ik kon niet te lang blijven rondhangen, want ik moest me bij de rest van de groep aansluiten.

Vol goede moed ben ik aan de [tweede ronde][8] begonnen. Na ongeveer de helft had ik een goed uitzicht op de paar kilometer voor mij, maar de groep was nergens te bekennen. Ik begon me al af te vragen of het verstandig zou zijn om bij het bereiken van de splitsing alsnog de top te beklimmen om van het uitzicht te genieten of om wat dit opnieuw over te slaan om nog wat tijd in te halen. Deze zorgen bleken onnodig, want volgens het meest ideale scenario zaten de hikers exact bij de splitsing lekker van hun lunch te genieten. Ik moest wel wat verbaasde blikken in ontvangst nemen dat het mij was gelukt om zo'n 18 kilometer af te leggen in te tijd dat de rest er "slechts" 8 kilometer op had zitten.

Een grapjas gaf mij nog het advies om om te keren en het langere dalende stuk opnieuw af te leggen, maar dat heb ik dus mooi niet gedaan. Ik heb wat extra warme en weerbestendige kleren aangetrokken en ben ik [verder gegaan][9] op hike-tempo. Nu had ik ook eindelijk gelegenheid om de uitzonderlijk fraaie vergezichten vast te leggen.

{% include gallery.html gallery='2016-conic-hill' %}

Opnieuw terug bij de parkeerplaats was het nog redelijk vroeg en er werd voorgesteld om in de omgeving nog een beetje te wandelen. Zodoende hebben we een kijkje bij de haven van Balmaha genomen en een mooi stuk langs het Loch Lomond [gewandeld][10] alvorens ons te warmen in de [Oak Tree Inn][11].

Een deel van groep bleef daar ook voor het diner terwijl ik met enkele anderen het laatste daglicht benutte om nog iets van het mooie landschap te kunnen zien op de terugweg naar St Andrews. Ik moest opnieuw twee uur rijden terwijl ik eerlijk gezegd wel aan een tukje toe was, maar we hebben het gehaald. Nu ik dit verslag schrijf, besef ik dat alle activiteiten van vandaag best een weekendtrip hadden kunnen vullen. Wat een welbestede dag!