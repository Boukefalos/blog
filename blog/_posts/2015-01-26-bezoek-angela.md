---
title: Bezoek Angela
description: Gezellige activiteiten met Angela en Peeter vanuit Stockholm.
---
[1]: {% post_baseurl 2014-02-08-internationals-trip %} "Internationals trip"
[2]: http://www.imdb.com/title/tt2788710/

Eind januari zijn Angela en Peeter op bezoek geweest, gezellig!

Zij doen in Stockholm aan korfbal, maar helaas is de sport daar niet zo populair als in Nederland. Het was een erg goed idee om aan een toernooi in Edinburgh mee te doen, want zo hadden ze gelijk gelegenheid om bij mij op bezoek te komen.

Maandagavond kwamen ze aan in St Andrews, maar helaas had overleg met m'n professor het schema in de war gegooid. Nadat ik m'n werk had afgerond had ik op deze manier wel direct gelegenheid om een kleine rondleiding door het lab en de School of Chemistry te geven. Hierna zijn we naar mijn huis gegaan om gezellig te dineren en bij te praten.

De volgende dag hebben Angela en Peeter heel St Andrews verkend en een stuk langs het Coastal Path gelopen. De resulterende 14 kilometer mag gerust indrukwekkend genoemd worden. 's Avonds hebben we bij de authentieke pub The Central gegeten. Alledrie kozen we een portie fish&ships die zo groot bleek dat die nauwelijks op de borden paste. Na heerlijk smullen hebben we nog nageborreld met een aantal collega's in een favoriete pub: St Andrews Brewing Company. Tenslotte hebben we de dag thuis afgesloten met een stukje whisky tasting.

Woensdag heb ik vrij genomen om er de hele dag op uit te kunnen. Er werd sneeuw verwacht, dus dat zou best nog een hachelijke onderneming kunnen worden. We reden noordwaarts richting de Aberfeldy distilleerderij en inderdaad, onderweg belandden we in een zware sneeuwbui. Het Schotse weer deed zijn naam eer aan, want af en toe verscheen er wat zon tussen de vlokken en het resultaat mag gerust wonderbaarlijk worden genoemd. Gelukkig vroor het niet, dus de wegen bleven goed begaanbaar.

De distilleerderij (compleet met authentiek dak) is waarschijnlijk een van de meest indrukwekkende waar ik tot nu toe ben geweest. Er was een expositieruimte voorzien van interactieve elementen waar een museum jaloers op kan zijn. Zoals gebruikelijk wordt er naast een bescheiden volume aan single malt voornamelijk whisky geproduceerd voor in de Dewars blend. De tour door de distilleerderij en de aansluitende proeverij waren uitstekend. Het enige minpunt is dat het verse distillaat direct wordt afgevoerd om elders in vaten te worden overgebracht. Ook het rijpen vindt elders plaats, waardoor in de originele opslagruimte nu ruimte voor een soort tentoonstelling is. Er staat een opstelling met zo'n 40 vaten en flessen van alle verschillende whiskies die in de Dewar blend worden gemengd, indrukwekkend! Ook staan er vaten met glazen deksels om zo te demonstreren hoe veel verdamping er met verloop van tijd plaatsvindt, interessant!

Het was natuurlijk al aardig van Angela en Peeter om bij mij op bezoek te komen, maar het is helemaal vriendelijk dat ze me hebben getrakteerd op een fles heerlijke Aberfeldy 12! De rest van de week hebben we hier lekker van gedronken. Ook nu ik dit schrijf heb ik er een dram van naast me staan: een voortreffelijk lekkere manier om de week te herbeleven.

Na het bezoek aan de distilleerderij zijn we naar Pitlochery gegaan om daar bij een gezellig restaurantje te lunchen. Ook hier waren de porties behoorlijk groot en hierna konden we met hernieuwde energie op weg naar de laatste bestemming: the House of Bruar en de nabijgelegen waterval. Hier was ik al eens [eerder][1] geweest, maar nu er sneeuw lag was het volledig anders. Deze winterse dagen zijn nog steeds behoorlijk kort, maar gelukkig scheen de maan een beetje bij. Met het laatste licht dat reflecteerde op de witte omgeving was het een korte, maar nogal bijzondere wandeling. De rit terug naar St Andrews was zeer avontuurlijk, want het was echt heel donker. Gelukkig zijn we heelhuids teruggekomen om bij te komen van een welbestede dag.

Donderdag zijn Angela en Peeter met de bus gaan touren bij de aan zee gelegen dorpjes Crail, Anstruther en Pittenweem. Ondertussen heb ik mijn best gedaan om wat werk te verzetten. Veel activiteiten organiseren we op het laatste moment en zo ook vanavond. Na het werk troffen we (Angela, Peeter en diverse collega's) elkaar in het centrum om een filmavond bij te wonen. We hebben de geruchtmakende film  
[The Interview][2] gezien, erg opmerkelijk, maar zeker niet onvermakelijk. Met al redelijk wat honger zijn we richting Aikmen's gegaan om echt Schotse Cullen Skink soep te eten en bier te drinken. Hier troffen we een Estoonse collega waarvan ik dacht dat ze in vertrouwde taal met Peeter kon praten. Helaas bleek ze uit het Russische deel van het land te komen, dus hier kwam weinig van terecht, jammer! Evengoed hebben we er (in het Engels) een geslaagde avond van gemaakt.

Op vrijdagochtend zat het er al weer op en hebben Angela en Peeter hun lange reis Stockholm-waarts ingezet. Het was erg gezellig!