---
title: Whisky Tasting
description: De eerste officiële tasting van het semester.
---
[1]: {% post_baseurl 2016-01-28-whisky-poker %} "Whisky & Poker"

Na een geslaagde [zelfgeorganiseerde whisky tasting][1] vorige week, is het echte whisky seizoen weer begonnen met een officiële tasting.

<a name="more"></a>

We hebben voor twee maanden een Deense masterstudent op bezoek in de onderzoeksgroep en deze was maar wat geïnteresseerd om met ons mee te gaan voor zijn allereerste whisky tasting. Op deze manier vormden we een unieke representatie van Europa: Deens, Nederlands, Duits, Frans en Spaans. Italiaans ontbrak helaas en hoewel ik in St Andrews best aan de internationale setting gewend ben geraakt, blijft het toch iets bijzonders om even bij stil te staan.

Maar niet te lang, want voor de tasting moesten we nog een diner inpassen. Hiertoe hebben we Indisch afgehaald en in de gemeenschappelijke ruimte (common room) gegeten. Zodoende kwamen we prima op tijd aan en hadden we nog de mogelijkheid om zitplaatsen bij collega's uit andere onderzoeksgroepen in te nemen.

De tasting zelf werd gepresenteerd door de manager van de lokale whisky-winkel. Interessant genoeg liet hij ons proeven van zes whiskies (whisky, whiskey en bourbon) vanuit de hele wereld: Japan, Wales, Ierland, de VS, Taiwan en India . Hij begeleidde de tasting met prachtige verhalen over de geschiedenis, opkomst en ontwikkeling van whisky in deze verschillende landen. Als je geïnteresseerd bent in de details kun je me eens vragen naar een uitgebreider verslag.

Tijdens de loting aan het einde van de avond bleek dat we opnieuw aan de gelukstafel zaten. De eerste prijs was een ongeopende fles Ierse whisky en deze ging naar Marie (Frans). Zij was er ontzettend blij mee en trakteerde haar tafelgenoten (inclusief mij) op een glaasje. Ook tijdens de rest van de loting vielen wij veelvuldig in de prijzen en hebben we nog vele drams (glazen) naar keuze gewonnen.

Ik denk niet dat zulke tastings mij op deze manier ooit zullen gaan vervelen.