---
title: Whisky Tasting
description: Een lekkere proeverij van whisky van Arran.
---
[1]: http://www.arranwhisky.com/
[2]: https://www.zizzi.co.uk/italian/restaurants/st-andrews

Het whisky seizoen begint binnenkort met de eerste tasting georganiseerd door de "Quaich Society" van de universiteit, maar om daar niet op te hoeven wachten zijn we nu naar een tasting van de slijterij Luvian's geweest. 

<a name="more"></a>

Vanavond stond er [Arran][1] op het programma, maar niet alvorens we eerst een hapje hadden gegeten bij het Italiaanse restaurant [Zizzi][2]. De trouwe lezer merkt op dat dit anders is dan de gebruikelijke maaltijd curry, maar verandering van spijs doet drinken zullen we maar zeggen.

Arran is een eiland voor de zuidwestkust van Schotland, maar de enige distilleerderij hierop maakt slechts een klein beetje whisky met de typische rokerigheid van eilanden zoals Islay.

Zoals gebruikelijk werd deze lekkere gerookte whisky voorafgegaan door lichtere en meer fruitige exemplaren, wel zeven in totaal!

{% include caption.html
    width='420'
    image='/asset/images/2016-Arran.jpg'
    text='Goede whisky in een fraai daglicht.'
%}

Laat ik nu geen hele opsomming geven, maar het volstaat te zeggen dat we met een non-age-statement/blend (de Robert Burns editie), de 10 jaar oude en 18 jaar oude standaard edities met een goede afspiegeling van het aanbod begonnen. Hierna proefden we speciale edities die zijn nagerijpt in Port, Madeira en Quarter (extra kleine) vaten. Arran experimenteert erg veel met rijping in diverse vaten en deze selectie wist ons erg te plezieren.

De presentator stak een uitstekend verhaal af met veel leuke details over de geschiedenis van de distilleerderij en diverse zaken die hun product meer bijzonder maken dan andere whiskies. De eigenaar van slijterij, Archie, kon het niet laten om af en toe wat extra achtergrondinformatie te geven, bijvoorbeeld over de vaten en de verschillende soorten glas waar whisky vroeger en nu in wordt verkocht.

Na de tasting vervolgden we het programma in de pub, waar we net te laat waren om nog met domino's mee te doen. Helaas was het dartbord ook al bezet door vroeg aangekomen studenten. Dit alles weerhield ons er niet van om nog wat te bieren en vast vooruit te blikken op de volgende tastings.