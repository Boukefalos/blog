---
id: 1139
title: Car (2)
author: Rik
layout: post
guid: /?p=1139
categories:
  - Uncategorized
---
-
Nu ik een auto heb is is elk weekend een uitgelezen kans om op verkenning te gaan. Voordat ik verre trips naar de hooglanden of eilanden waag, zal ik eerst de buurt meer verkennen om ook aan het Schotse rijden te wennen.

In het weekend ben ik eerst naar Cupar gereden. Als ik met de bus door Fife reis, kom ik er vaak langs en het lijkt meestal best groot. Toch valt dat behoorlijk tegen, maar achteraf was dat met zo'n 9000 inwoners ook wel te verwachten. De 25 minuten durende rit ernaartoe is echter spectaculair. Op zoek naar het Schotse equivalent van de Mediamarkt had ik mezelf de Argos als bestemming gegeven. Hoewel dit een gerenomeerde electronica zaak is, blijkt het vooral een online aangelegenheid en de lokatie is behalve een minimale uitstalling voornamelijk een ophaalpunt. Behalve een grote Lidl zijn er voornamelijk wat knullige winkels gevestigd. Hier heb ik wel een nuttige aankoop gedaan: vloermatten voor in m'n auto! Ook heb ik geinvesteerd in een flesje polijstmiddel. Omdat mijn auto al wat ouder is vertoond deze namelijk de nodige gebruikssporen. Op de terugweg heb ik op een landweggetje lekker staan poetsen en wat mij betreft is de lak tamelijk opgeknapt. Ook leuk om te zien dat de regen er (later) op bleef liggen ten teken van een fijn waterafstotend laagje.

Op zondag wilde ik graag [opnieuw][1] naar Dundee. Ook hier had ik mezelf een doel gegeven: het verkennen van twee "retail parks". Het eerste was het dichtst bij en vestigde onder andere een redelijk grote Intersport en verder een enorme TK Maxx en Matalan (voordelige kleren), nuttig! Tijdens het verkennen schoot me te binnen dat ik was vergeten een bonnetje te halen bij de parkeerautomaat, dus ik ben maar snel weer verder gegaan. Het tweede park lag veel verder weg en heb ik na talloze omzwervingen bereikt: links rijden en voorsoorteren tegelijk is lastig. De belangrijkste winkels hier zijn Tesco Extra (supermarkt), Homebase (Mulitmate), Currys PC World (Mediamarkt) en Halfords. Hier heb ik uitgebreid rondgekeken en diverse nuttige aankopen gedaan.

Het is vanzelfsprekend dat een auto zichzelf niet onderhoud, dus hierna was het tijd om te klussen. Ik had gemerkt dat de achteruitsproeier niet werkte, dus dat moest gediagnostiseerd worden. Na het ontmantelen van de bekleding van de achterklep bleek het simpelweg een verstopping in de sproeikop te zijn. Tot nu toe heb ik nog geen methode gevonden om dat op te lossen. Meer succesvol is het aanpakken van de roestplek bij de deur. Na het schoonkrabben met de staalborstel en het aanbrengen van een laagje nieuwe verf zag het er een stuk beter uit.

Het is duidelijk dat ik nu al veel plezier heb gehad van mijn eigen Seat Ibiza (dat klinkt wel!) en hopelijk zet dat zich voort!

 [1]: /?ai1ec_event=cinema-dundee-5&instance_id= "Cinema Dundee"