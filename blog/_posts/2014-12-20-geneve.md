---
id: 2103
title: Genève
layout: post
end_date: 2014-12-21
---
Het originele plan was om lekker te gaan skiën en snowboarden in Flaine, maar helaas gooide een gebrek aan sneeuw roet in het eten. Hierdoor moest ook het zorgvuldig gemaakte reisplan worden gewijzigd. Omdat dit zich allemaal op het laatste moment afspeelde was de beste oplossing om evengoed naar Genève te vliegen. In plaats van de transfer naar het skigebied heb ik daar nu een dag als tourist doorgebracht om daarna door te vliegen naar Nederland.

Het blijkt dat met beperkte voorbereiding zelfs zo'n kort bezoek redelijk volstaat om een goede indruk van de stad op te doen. Logischerwijs doorkruisde het vliegtuig bij het inzetten van de landing een dergelijke hoogte dat mij een fantastisch uitzicht op besneeuwde bergtoppen werd geboden. Naarmate we verder afdaalden kwam de ontdooide werkelijkheid van het grote meer van Genève in beeld.

Nu wintersporten toch was uitgesloten was het helemaal niet vervelend dat het strakblauw was met herfstachtige temperaturen in plaats van bittere koude. Om de kosten te drukken verbleef ik de nacht in het goedkoopste hostel dat ik kon vinden. Na daar mijn spullen te hebben achter gelaten, ben ik op verkenning gegaan. Zoals altijd aangetrokken door water, ben ik als eerste langs het meer gelopen om getrakteerd te worden op een prachtige "skyline" onder een zakkende zon. De stad is redelijk compact en inclusief een uurtje op de tweede dag had ik voldoende tijd om een aardige hoeveelheid fotografeerbaarheden te aanschouwen:
[nggallery id=64]

Terug naar de eerste dag, ondanks een uurtje jetlag moest er op een gegeven moment toch gegeten worden. Toen werd me duidelijk dat alles redelijk aan de prijs was. Het is de stad niet gelukt om me om de tuin te leiden met de Zwitserse Frank, ik heb braaf elke keer een sommetje gemaakt om binnen budget te blijven. Uiteindelijk heb ik met een maaltje kebab genoegen genomen. Om dat een beetje te verteren heb ik nog een eind naar de buitenwijken gelopen om een kijkje te nemen bij het monument van de [gebroken stoel](http://www.tripadvisor.co.uk/Attraction_Review-g188057-d6942259-Reviews-Broken_Chair_Sculpture-Geneva.html) (een demonstratie tegen landmijnen) en het gebouw van de Verenigde Naties (met alle vlaggen). Op de terugweg heb ik mijn gratis bij het hostel verkregen pas voor het openbaar vervoer soldaat gemaakt om snel weer in het centrum te geraken. Na een kop koffie bij de Starbucks heb ik de aftocht geblazen.

Of ze het erom doen weet ik niet, maar bij hostel was mij een kamer toebedeeld met een aantal zagende snurkers. Na een nacht van slechte slaap en een snel ontbijt ben ik zo snel mogelijk uitgecheckt om ook mijn laatste uren in Zwitserland nuttig te besteden. In alle haast was ik per ongeluk een uur voor de opening al bij het [National History Museum](http://www.tripadvisor.nl/Attraction_Review-g188057-d542797-Reviews-Museum_of_Natural_History_Museum_d_Histoire_naturelle-Geneva.html). Het wachten bleek toch zeker de moeite waard, want hoewel een deel van het museum verbouwd werd, bood het toch een bijzonder fraaie en diverse collectie. Ik denk dat de foto's voor zich spreken:
[nggallery id=65]

Nadat ik me hier prima vermaakt had moest ik besluiten of ik al naar het vliegveld zou gaan, of nog iets wilde ondernemen. TripAdvisor adviseerde mij om nog even bij het [Maison Tavel](http://www.tripadvisor.co.uk/Attraction_Review-g188057-d195989-Reviews-Maison_Tavel-Geneva.html) langs te gaan. Dit is een erg bijzonder museum, waar niet alleen een oud pand en de leefwijze uit een vorige eeuw wordt getoond, maar waar ook diverse elementen uit de Zwitserse cultuur/geschiedenis vertegenwoordigd zijn. Misschien wel het mooiste attribuut is een gigantische maquette van de stad zelf:
[nggallery id=66]

Het verbaasde me hoeveel ik heb gezien in betrekkelijk korte tijd en zonder veel spijt heb ik de stad achter me gelaten om verder op het vliegveld te wachten. Dit korte tripje geeft me zeker zin om meer stedentrips te ondernemen!